---
layout: post
title: "Nuchtere Koster laat Willem II stralen: 'In de top is het makkelijker presteren'"
date: Fri, 06 Dec 2019 06:57:07 +0100
categories: 
- sport 
- algemeen 
externe_link: "https://nos.nl/l/2313469"
image: "https://nos.nl/data/image/2019/12/06/611759/1008x567.jpg"
aantal: 295
unieke: 192
bron: "NOS"
---

<p>Met Adrie Koster als trainer is Willem II uitgegroeid tot een subtopper in de eredivisie. De Tilburgers staan vierde en speelden een paar maanden geleden ook al de bekerfinale tegen Ajax. Vanavond gaat Willem II op bezoek bij de Amsterdammers.</p>
<p>"Op dit moment heb ik niet te klagen", zegt de altijd nuchtere Koster. Op de vraag of hij onderhand niet de drang voelt om een topclub te coachen, reageert hij even nuchter als realistisch. "Ik loop al zo lang mee dat mij dat niet meer uitmaakt. Ik heb in alle geledingen gewerkt en voel me goed thuis bij Willem II."</p>
<p>In de top was Koster met wisselend succes trainer van Club Brugge, assistent bij VfB Stuttgart en interim-coach bij Ajax. Met Roda JC haalde hij ook ooit de bekerfinale en als coach van Excelsior vierde hij een promotie.</p>
<p>"Ik ga aan de slag bij de club waarvan ik denk: dat is goed werken", aldus de 65-jarige Koster. "Onderaan kun je ook het maximale uit een groep halen en toch geen aansprekende resultaten halen. In de top is het makkelijker presteren."</p>
<h2>Koster vindt prestaties Ajax ongekend</h2>
<p>Vanavond is Koster met Willem II op bezoek bij koploper Ajax. "Wat zij presteren is ongekend. Maar ze zullen ook een momentje hebben dat het wat minder is. Laten we hopen dat dat tegen ons is."</p>
<p>Koster houdt van verzorgd voetbal en dat zie je aan zijn ploeg af. Willem II wordt ook wel het 'Ajax van het Zuiden' genoemd. "Ja, dat zeggen ze. Ik ben een liefhebber van het 4-3-3-systeem, met een individuele actie. Daarom geniet ik ook zo van Ajax."</p>
<p>Er is dus groot respect voor Ajax, maar zeker geen ontzag. "We gaan gewoon voetballen op onze manier, we gaan ons zeker niet aanpassen aan Ajax", aldus Koster.</p>
