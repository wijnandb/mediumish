---
layout: post
title: "Verstappen na kwalificatie: 'Jammer dat we gridstraf hier incasseren'"
date: Sat, 07 Sep 2019 19:04:23 +0200
categories: 
- sport 
- autosport 
externe_link: "https://nos.nl/l/2300754"
feature_image: "https://nos.nl/data/image/2019/09/07/575698/1008x567.jpg"
aantal: 297
unieke: 210
bron: NOS
---

<p>In aanloop naar de Grote Prijs van Italië voorzag Red Bull Racing de bolide van Max Verstappen voor de vierde keer dit seizoen van een nieuwe motor.</p>
<p>Een tactische keuze, want het razendsnelle circuit van Monza ligt de donkerblauwe bolide niet heel goed. Een gridstraf, waardoor Verstappen achteraan moet starten, doet in Italië minder pijn dan op het bochtige circuit van Singapore. Al dacht de Limburger daar na de kwalificatie anders over.</p>
<p>"Achteraf is het eigenlijk jammer dat we besloten hier de motor te wisselen en de gridstraf te incasseren", zegt Verstappen.</p>
<p>"Ik heb vertrouwen in de race, we lijken erg competitief. De long runs (race-simulatie op vrijdag, red.) gingen gisteren prima."</p>
<p>"Bovendien kan het gaan regenen. Ik denk dat er morgen regen komt, maar de vraag is wanneer. Dat vergroot onze kansen natuurlijk, maar op een droog circuit zijn we ook veel sneller dan we vooraf vreesden."</p>
<p>Toch hoopt Verstappen op een nat circuit. "Ik verwacht niet dat ik heel makkelijk naar P5 kan rijden als het droog blijft."</p>
<h2>'Geen consequenties'</h2>
<p>Verstappen deed zijn optimistische uitspraken na een teleurstellende kwalificatie, hij overleefde de eerste sessie niet. "No power", liet hij via de boordradio weten, maar dat baarde hem geen zorgen.</p>
<p>"De motor is een klein probleempje, we hebben het eerder meegemaakt op zaterdag. Dit heeft geen consequenties voor race."</p>
<h2>'Puinhoop'</h2>
<p>Verstappen zag op een televisiescherm hoe het laatste deel van de kwalificatie chaotisch verliep. Door een crash van Kimi Räikkönen kwamen veel coureurs in tijdnood, alleen Charles Leclerc (Ferrari, pole position) en Carlos Sainz (McLaren) wisten nog een tijd neer te zetten.</p>
<p>"Het was een puinhoop", aldus Verstappen. "Ik had niet verwacht dat zo veel coureurs te laat zouden zijn. Maar het is moeilijk om er iets aan te doen, iedereen wil profiteren van de slipstream."</p>
