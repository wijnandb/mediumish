---
layout: post
title: "Verdwenen schilderij van Klimt duikt na 22 jaar op achter Italiaanse klimop"
date: Wed, 11 Dec 2019 14:05:07 +0100
category: nieuws
externe_link: "https://nos.nl/l/2314274"
image: "https://nos.nl/data/image/2019/12/11/613392/1008x567.jpg"
aantal: 209
unieke: 134
author: "NOS"
---

<p>Achter de muur van een Italiaans museum is vrijwel zeker het schilderij gevonden dat in 1997 uit La Galleria d'Arte in Piacenza werd gestolen. Het gaat om het olieverfschilderij Portret van een dame van de Oostenrijkse kunstenaar Gustav Klimt.</p>
<p>Het schilderij verdween in 1997 uit het Ricci Oddi-museum in de Noord-Italiaanse stad. Van de dader of daders ontbrak elk spoor. De politie dacht destijds dat de dieven met een vishengel het schilderij vanaf de buitenkant het museum uit hadden getakeld.</p>
<p>Werklui ontdekten het schilderij uit 1917 toen ze onlangs klimop weghaalden bij de buitenmuur. Achter een luik lag een vuilniszak met daarin het kunstwerk. Deskundigen onderzoeken nu of het gaat om het originele werk. De waarde daarvan wordt geschat op 60 miljoen euro.</p>
<h2>Uitstekende conditie</h2>
<p>Jonathan Papamarengh van de gemeente Piacenza vindt het niet waarschijnlijk dat het kunstwerk daar al die tijd heeft gelegen. "Het schilderij is in uitstekende conditie, terwijl het 22 jaar was weggestopt achter een muur, laag bij de grond en bij begroeiing." Bovendien is het gebouw volgens hem na de verdwijning binnenstebuiten gekeerd.</p>
<p>Volgens Papamarengh gaat het om het op een na kostbaarste kunstwerk dat in Italië werd vermist. Bovenaan staat een schilderij van Caravaggio, dat in 1969 werd gestolen uit een kerk op Sicilië.</p>
