---
layout: post
title: "Kabinet komt met extra eisen om Huawei bij aanleg 5G te weren"
date: Mon, 02 Dec 2019 19:30:41 +0100
category: tech
externe_link: "https://nos.nl/l/2313016"
image: "https://nos.nl/data/image/2019/12/03/609485/1008x567.jpg"
aantal: 426
unieke: 228
author: "NOS"
---

<p>Bij de uitrol van het nieuwe mobiele netwerk 5G komt het kabinet met aanvullende eisen om het Chinese Huawei te weren. In de eisen wordt Huawei niet specifiek genoemd, maar in de praktijk komt het er op neer dat er voor de aanleg van de meest gevoelige delen van het 5G-netwerk geen zaken mogen worden gedaan met het Chinese bedrijf.</p>
<p>Zo mogen telecomproviders voor de aanleg van 'kritieke delen' van dat netwerk geen zaken doen met bedrijven in landen met een 'offensieve cyberstrategie'. En ook niet met bedrijven uit landen waar bedrijven gedwongen kunnen worden informatie te delen, zo melden bronnen aan Nieuwsuur.</p>
<p>Over Huawei en Chinese spionage zijn al langer grote zorgen in de politiek en bij veiligheidsdienst AIVD. Een klein half jaar geleden maakte het kabinet al duidelijk dat er extra maatregelen opgelegd zouden gaan worden bij de aanleg van het 5G-netwerk, nu is duidelijk welke dat zijn.</p>
<p>Morgen spreekt staatssecretaris Mona Keijzer (CDA) van Economische Zaken in Brussel in EU-verband over het onderwerp. Later deze week wil ze haar plannen en de aanvullende veiligheidseisen presenteren.</p>
<h2>Antennes</h2>
<p>In de aanvullende eisen wordt het bedrijf Huawei dus niet niet genoemd, omdat het kabinet geen specifieke bedrijven wil weren. Er is sprake van een 'landenneutraal beleid'. Maar meerdere bronnen geven aan dat het effect van de maatregelen is dat het Chinese bedrijf zo buiten de aanleg van de belangrijkste onderdelen kan worden gehouden.</p>
<p>Over wat precies wordt gezien als 'kritieke delen' van het nieuwe mobiele 5G-netwerk, bestaat nog wel onduidelijkheid. Onlangs besloot KPN alvast voor de bouw van antennes in zee te gaan met Huawei.</p>
<p>In een eerste reactie laten KPN en T-Mobile weten nog niet te kunnen reageren. Huawei laat weten niet in te gaan op geruchten.</p>
<h2>Schotels verhuizen naar geheim buitenland</h2>
<p>De komst van 5G heeft ook gevolgen voor de satellietschotels van de Nederlandse inlichtingendiensten. Die verhuizen van het Friese Burum naar het buitenland. Maar naar welk land, dat moet op verzoek van het betreffende land geheim blijven. Dat melden bronnen aan Nieuwsuur. Het kabinet heeft al wel een akkoord bereikt met het land over de verhuizing.</p>
<p>Op het afluisterpark in Burum staan tientallen satellietschotels van de AIVD en de MIVD waarmee satellietcommunicatie wordt onderschept. Een deel van de schotels maakt gebruik van dezelfde frequentie als het nieuwe mobiele 5G-netwerk en zit daardoor de introductie ervan in de weg.</p>
<p>Een verhuizing binnen Nederland is geen optie geweest, omdat hier geen 'storingsvrije locaties' zijn. Eerder meldde minister Ank Bijleveld (CDA) van Defensie dat de verhuizing van de schotels uiterlijk voor september 2022 klaar moet zijn.</p>
