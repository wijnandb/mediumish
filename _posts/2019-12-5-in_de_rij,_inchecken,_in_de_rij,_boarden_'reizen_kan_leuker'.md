---
layout: post
title: "In de rij, inchecken, in de rij, boarden: 'Reizen kan leuker'"
date: Thu, 05 Dec 2019 21:07:21 +0100
category: binnenland
externe_link: "http://feeds.nos.nl/~r/nosnieuwsbinnenland/~3/v2sNgcrETC8/2313439"
image: "https://nos.nl/data/image/2019/12/05/611605/1008x567.jpg"
aantal: 449
unieke: 279
bron: "NOS"
---

<p>Iedereen die wel eens vliegt, snapt waarom er niemand lacht op de foto hierboven. Het wachten (en dringen) op het vliegveld of in het toestel zijn voor veel reizigers een bron van ergernis. Een onderzoeksproject van de TU Delft moet daar oplossingen voor verzinnen.</p>
<p>Inchecken en boarden kunnen namelijk sneller en efficiënter, legt hoogleraar Sicco Santema uit. "In Hongkong kun je al in de metro naar het vliegveld je koffer inchecken. Waarom kan dat niet ook op Utrecht Centraal als je naar Schiphol gaat?"</p>
<p>Kofferloos naar het vliegveld klinkt mooi, maar er zijn natuurlijk haken en ogen. Studenten krijgen daarom de opdracht om zo'n plan helemaal uit te werken. Behalve de universiteit doen bijvoorbeeld ook treinstations, vliegvelden, vervoers- en luchtvaartmaatschappijen mee aan het project. Vandaag werd het project gepresenteerd.</p>
<h2>Hoe kan het beter?</h2>
<p>Neem nou de rij voor het boarden of in het vliegtuig van mensen die hun stoelnummer zoeken. Dat proces kan op deze manier vlotter en relaxter verlopen:</p>
<p> Iemand die helemaal achterin het toestel zit als eerste in laten stappen, daarmee wordt op Londen Gatwick al geëxperimenteerd. Met lichten aangeven waar nog plek vrij is in het bagagerek. Een vaste plek reserveren in dat rek voor je handbagage. </p>
<p>Allemaal zodat er minder opstoppingen ontstaan tijdens het boarden. "Je kan het reizen leuker maken door dat soort toestanden te vermijden", zegt de hoogleraar.</p>
<p>Uitrekbare stoeltjes kunnen een volgende stap zijn. De TU Delft heeft zo'n systeem al getest in een vliegtuigromp. "Ons lab", verduidelijkt Santema, die zich al tien jaar bezighoudt met dit onderzoek.</p>
<p>"Het zijn setjes van drie stoelen die naar de zijkant inklappen als er niemand zit. Daardoor wordt het gangpad twee keer zo breed. Zo wordt elkaar passeren of je handbagage opbergen veel makkelijker." Het prototype moet nog worden goedgekeurd, maar volgens de hoogleraar is het systeem haalbaar.</p>
<h2>Je koffer klaar in het hotel</h2>
<p>En wat als mensen überhaupt geen koffer meer meenemen in het vliegtuig? Volgens de onderzoekers kunnen reismaatschappijen veel bagage al op voorhand thuis bij de klanten ophalen. Zodat die apart vervoerd wordt en al klaarstaat in het hotel bij aankomst. "Bijvoorbeeld bij all inclusive-reizen, waarom kan zo'n arrangement niet al thuis beginnen?"</p>
<p>Deze service heeft overigens al bestaan, maar is niet aangeslagen. Bij het onderzoeksproject wordt geëxperimenteerd met een verbeterde vorm.</p>
<p>En dan heb je nog de rijen voor het inchecken, de douane en het boarden. Ook dat kan sneller. "Denk aan het zelfscannen bij de supermarkt: je zou het liefste alles zelf doen." Dat is natuurlijk onmogelijk bij de douanecontrole. Maar een aantal checkpoints zouden volgens Santema best kunnen worden samengevoegd. Zodat je als reiziger in ieder geval in minder rijen hoeft te staan.</p><img src="http://feeds.feedburner.com/~r/nosnieuwsbinnenland/~4/v2sNgcrETC8" height="1" width="1" alt=""/>
