---
layout: post
title: "Regeringspartijen en Denk houden debat tijdens Wilders-proces tegen"
date: Wed, 11 Sep 2019 15:32:37 +0200
category: nieuws
externe_link: "https://nos.nl/l/2301261"
feature_image: "https://nos.nl/data/image/2019/09/11/576587/1008x567.jpg"
aantal: 441
unieke: 273
bron: NOS
---

<p>De regeringspartijen VVD, CDA, D66 en ChristenUnie willen geen Kamerdebat over de 'minder-Marokkanen'-strafzaak tegen PVV-leider Wilders zolang de rechter nog geen uitspraak heeft gedaan.</p>
<p>Wilders wil in aanwezigheid van premier Rutte debatteren over de bemoeienis van ambtenaren van het ministerie van Justitie met zijn strafzaak. Hij riep zijn collega's op zijn verzoek te steunen, in het belang van zijn verdediging.</p>
<p>"Dit is mijn laatste kans", zei hij. "Als we het pas na de uitspraak van de rechter doen, en dan blijkt dat de Tweede Kamer de gang van zaken onacceptabel vindt, dan is het voor mij te laat."</p>
<h2>Schandalig proces</h2>
<p>Alle oppositiepartijen behalve Denk steunen zijn verzoek. PvdA-Kamerlid Kuiken: "De schijn van bemoeienis wordt steeds groter, dus ik wil ook een debat." 50Plus-leider Krol: "Heel Nederland praat over deze zaak, dus dan moeten wij er ook over praten."</p>
<p>Forum voor Democratie was de eerste en een tijd de enige partij die een debatverzoek van Wilders steunde. Partijleider Baudet: "Dit is een schandalig proces. De Kamer moet zo spoedig mogelijk zijn tanden laten zien."</p>
<p>Maar de VVD en de andere regeringspartijen voelen daar niets voor. "Wij willen een debat na de rechterlijke uitspraak, want dan ligt het totaalplaatje op tafel", zegt VVD-Kamerlid Van Wijngaarden.</p>
<p>Eerder lieten de andere regeringspartijen blijken verontrust te zijn over de bemoeienis van ambtenaren. Vandaag lichtten zij hun standpunt niet verder toe. Wilders deed opnieuw een beroep op hen:</p>
<p>Wilders deed nog een laatste poging om de tegenstanders te overtuigen. "Nu ben Ã­k het. Maar het kan ieder van u de volgende keer zijn." Als de Tweede Kamer na het oordeel van de rechter in hoger beroep nieuwe informatie krijgt, bijvoorbeeld tijdens het Kamerdebat, dan heeft Wilders daar niet zo veel meer aan.</p>
<p>Wilders: "Alsof je tegen iemand die ter dood veroordeeld is - wat ik gelukkig niet ben - zegt dat je na zijn executie een debat gaat houden." Hij bedankte de partijen die hem wel steunden.</p>
<h2>Onthullingen</h2>
<p>In december 2016 werd Wilders veroordeeld voor zijn 'minder Marokkanen'-uitspraak van 19 maart 2014 na de gemeenteraadsverkiezingen. Hij werd schuldig bevonden aan groepsbelediging en aanzetten tot discriminatie, maar kreeg geen straf. Hij ging in hoger beroep.</p>
<p>Gisteren deed de advocaat van Wilders, Geert-Jan Knoops, een poging de rechtszaak onmiddellijk te stoppen door het Openbaar Ministerie niet ontvankelijk te laten verklaren. Knoops vindt dat de onthullingen van RTL Nieuws, over mailwisselingen van ambtenaren van voormalig minister Opstelten, bewijzen dat het proces politiek gestuurd is.</p>
<p>Het OM bestrijdt dat. De rechter heeft besloten hier pas later een oordeel over uit te spreken. Dit betekent dat het proces verder gaat en dat Wilders zich inhoudelijk moet verdedigen. Vrijdag is de eerstvolgende zittingsdag.</p>
