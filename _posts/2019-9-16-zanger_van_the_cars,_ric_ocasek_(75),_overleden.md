---
layout: post
title: "Zanger van The Cars, Ric Ocasek (75), overleden"
date: Mon, 16 Sep 2019 05:09:38 +0200
category: nieuws
externe_link: "https://nos.nl/l/2301923"
image: "https://nos.nl/data/image/2019/09/16/577628/1008x567.jpg"
aantal: 305
unieke: 205
author: NOS
---

<p>Ric Ocasek, de oprichter en zanger van de Amerikaanse newwaveband The Cars, is overleden. Hij is zondag dood aangetroffen in zijn huis in New York. Volgens de politie is hij een natuurlijke dood gestorven. Ric Ocasek was 75 jaar.</p>
<p>Vorig jaar nog werd Ocasek opgenomen in de Rock and Roll Hall of Fame. Met The Cars scoorde hij in de jaren 70 en 80 hit na hit. Dertien keer haalde hij in eigen land de top-40. In Nederland lukte hem dat twee keer, met My Best Friend's Girl en Drive. Dat laatste nummer werd overigens gezongen door de bassist Benjamin Orr. </p>
<p>Dat is ook het bekendste nummer van de band. In 1985 werd Drive bij het benefietconcert Live Aid gebruikt bij een video over de hongersnood in Ethiopië. Live Aid-organisator Bob Geldof zei later dat het aantal donaties na vertoning van dat filmpje drastisch omhoog schoot. De plaat ging de wereld over en in totaal bracht de Drive Live Aid meer dan anderhalve ton op.</p>
<p>In 1998 ging The Cars uit elkaar, waarna Ocasek zich richtte op een solocarrière. In zijn eentje bracht hij zeven albums uit. Ook produceerde hij platen voor andere artiesten als Weezer, Bad Brain, Guided by Voices en Hole, van zangeres Courtney Love.</p>
<p>Ric Ocasek trouwde drie keer en had zes kinderen. Hij was het langst getrouwd met het model Paulina Porizkova, die hij had ontmoet bij de opnames van de videoclip voor Drive. Samen hadden ze twee kinderen.</p>
<p>Zijn toetreding tot de Rock and Roll Hall of Fame noemde hij vorig jaar in een interview met Rolling Stone "een goede dop op de fles". "Het is een beetje raar. Er is een leven overheen gegaan. Ik heb in al die tijd drie families gehad. Er is veel gebeurd. Het is een behoorlijk bewogen leven geweest, kan ik wel zeggen."</p>
