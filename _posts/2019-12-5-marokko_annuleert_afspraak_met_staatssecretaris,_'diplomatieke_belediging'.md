---
layout: post
title: "Marokko annuleert afspraak met staatssecretaris, 'diplomatieke belediging'"
date: Thu, 05 Dec 2019 16:58:39 +0100
category: politiek
externe_link: "https://nos.nl/l/2313402"
image: "https://nos.nl/data/image/2019/12/05/611472/1008x567.jpg"
aantal: 348
unieke: 210
bron: "NOS"
---

<p>Op het laatste moment heeft Marokko een afspraak afgezegd met staatssecretaris Broekers-Knol van Justitie en Veiligheid. Er is geen reden genoemd voor het afzeggen. Haagse bronnen spreken van een diplomatieke belediging.</p>
<p>Volgens de bronnen zou Marokko hiermee protesteren tegen het feit dat Broekers het wil hebben over het terugkeerbeleid van uitgeprocedeerde Marokkaanse burgers die geen recht hebben op asiel of verblijf in Nederland.</p>
<p>Marokko zou de gespreksagenda willen verbreden en er ook onderwerpen op willen waar Marokko iets aan heeft, zoals bijvoorbeeld handelsbetrekkingen en werkgelegenheid.</p>
<h2>Misverstand</h2>
<p>De afspraak kwam vorige week tot stand na "een heel goed telefoongesprek" met de Marokkaanse ambassadeur. Het ontstane misverstand over de onderlinge verhoudingen is toen opgehelderd.</p>
<p>Eind november was namelijk ophef in de Kamer ontstaan omdat de Kamerleden uit de woorden van Broekers opmaakten dat ze niet welkom was in Marokko. Later in het debat zei Broekers dat dat niet zo was.</p>
<h2>Jaren discussie</h2>
<p>Premier Rutte en minister Kaag spraken een dag later van een misverstand. De Marokkaanse ambassade zei dat er nooit een verzoek van de staatssecretaris voor een gesprek was binnengekomen, dat kon dus ook niet zijn afgewezen.</p>
<p>Evengoed hebben Nederland en Marokko al jaren discussie over het terugnemen door Marokko van Marokkaanse staatsburgers die geen recht hebben op asiel of verblijf in Nederland.</p>
<p>Meerdere staatssecretarissen van Asielzaken hebben geprobeerd met Marokko te spreken over terugkeer. Voormalig staatssecretaris Dijkhoff bijvoorbeeld, maar zijn afspraken werden voortdurend uitgesteld.</p>
<p>In 2018 is minister Blok wel naar Marokko geweest. "Tijdens dat bezoek is gesproken over de samenwerking bij het vaststellen van de identiteit en het verstrekken van tijdelijke reisdocumenten voor gedwongen terugkeer naar Marokko", liet hij de Tweede Kamer weten.</p>
<h2>Verbetering</h2>
<p>De verbeterde contacten leidden tot "de eerste stappen richting verbetering in de samenwerking op het gebied van terugkeer".</p>
<p>Sindsdien zijn ook weer enkele laissez-passers afgegeven door de Marokkaanse autoriteiten en zijn enkele Marokkaanse vreemdelingen gedwongen teruggekeerd naar Marokko, aldus toenmalig staatssecretaris Harbers.</p>
<p>Toch blijkt uit cijfers die het ministerie eerder dit jaar aan de Telegraaf verstrekte dat in 2018 in zo'n 990 gevallen een verzoek voor een laissez-passers voor Marokko weer werd ingetrokken.</p>
