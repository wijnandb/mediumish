---
layout: post
title: "Rechtbank geeft Van Aert gelijk: geen boete voor contractbreuk"
date: Tue, 26 Nov 2019 15:11:10 +0100
categories: 
- sport 
- wielrennen 
externe_link: "https://nos.nl/l/2312119"
image: "https://nos.nl/data/image/2019/11/26/596493/1008x567.jpg"
aantal: 301
unieke: 188
bron: "NOS"
---

<p>Wout van Aert hoeft geen schadevergoeding te betalen naar aanleiding van zijn contractbreuk met Roompot-Charles. Dat oordeelde de rechtbank van Mechelen dinsdagmiddag. Van Aert rijdt sinds dit seizoen voor Jumbo-Visma, maar voor hij die overstap kon maken moest hij eerst zijn contract bij zijn Belgische ploeg verbreken.</p>
<p>Nick Nuyens, de voormalig manager van Van Aert bij Véranda's Willems-Crelan, eiste 1,1 miljoen euro en een vergoeding voor de geleden schade, omdat Van Aert zijn contract verbrak. Volgens Nuyens heeft Van Aert misbruik gemaakt van het ontslagrecht.</p>
<p>De zaak domineerde ruim een jaar geleden de Belgische wielermedia. Vlak nadat bekend was geworden dat de ploeg van Nuyens een fusie aan zou gaan met de Nederlandse Roompot-formatie, stapte Van Aert per direct op bij de ploeg waar hij een contract tot eind 2019 had. Drie maanden later maakte Jumbo-Visma de komst van de drievoudig wereldkampioen veldrijden bekend.</p>
<h2>'Dringende redenen'</h2>
<p>Van Aert stelde destijds dat er "dringende redenen" waren die de breuk rechtvaardigden. Volgens verhalen in Belgische media hadden Nuyens en Van Aert al langere tijd geen goede relatie. Nuyens zou aan andere renners van Veranda's Willems-Crélan hebben gevraagd belastende verklaringen over Van Aert af te leggen. De ploeg ontkende dat er ernstige feiten waren voorgevallen.</p>
<p>De rechtbank oordeelde bovendien dat Nuyens de gerechtskosten moet betalen. De wielermanager gaat in beroep tegen het vonnis.</p>
<h2>Zware val in de Tour</h2>
<p>Bij zijn debuut in de Tour de France won Van Aert afgelopen zomer met Jumbo-Visma de ploegentijdrit en de tiende etappe. In de dertiende rit, een individuele tijdrit rond Pau, kwam de Belg zwaar ten val. Hij kwam in aanraking met een dranghek en liep een diepe vleeswond in zijn bovenbeen op.</p>
<p>Van Aert moest de Tour direct verlaten en kwam de rest van het seizoen niet meer in actie. Inmiddels is hij weer in training.</p>
