---
layout: post
title: "Belg Wilmots houdt het binnen 7 maanden voor gezien bij Iran"
date: Thu, 05 Dec 2019 07:43:14 +0100
categories: 
- sport 
- algemeen 
externe_link: "https://nos.nl/l/2313342"
image: "https://nos.nl/data/image/2019/12/05/611160/1008x567.jpg"
aantal: 196
unieke: 131
bron: "NOS"
---

<p>Marc Wilmots heeft zijn contract bij de nationale voetbalbond van Iran verscheurd. De 50-jarige Belg zat nog geen 7 maanden in de dug-out bij de Aziatische grootmacht.</p>
<p>In Iraanse media verschenen woensdag berichten dat Wilmots en de Iraanse bond tot overeenstemming waren gekomen over beëindiging van de samenwerking. Wilmots bestrijdt die berichten.</p>
<h2>Niet nagekomen verplichtingen</h2>
<p>"Er is geen vriendschappelijke overeenkomst bereikt tussen de Iraanse voetbalbond en mij en mijn staf", schrijft Wilmots op Twitter.</p>
<p>"We onderhandelen over een vriendschappelijke oplossing, na het niet nakomen van de contractueel vastgelegde verplichtingen door de Iraanse voetbalbond en de daaropvolgende gerechtvaardigde beëindiging van mijn contract door mij."</p>
<p>Wat die verplichtingen precies zijn, wenst Wilmots niet te zeggen. "Omdat het nu in handen van mijn advocaten ligt, doe ik verder geen mededelingen."</p>
<p>Voor Wilmots was Iran zijn derde klus als bondscoach na zijn thuisland België (2012-2016) en Ivoorkust, waar hij het eveneens nog geen jaar volhield.</p>
<p>Iran is nog in de race om zich te plaatsen voor het WK van 2022 in Qatar, al werden de laatste twee kwalificatiewedstrijden verloren van Bahrein en aartsrivaal Irak. De Iraniërs kwalificeerden zich onder Wilmots' voorganger Carlos Queiroz voor de WK's van 2014 en 2018.</p>
