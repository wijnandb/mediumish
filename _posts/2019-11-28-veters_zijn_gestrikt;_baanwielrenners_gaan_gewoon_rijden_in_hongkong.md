---
layout: post
title: "Veters zijn gestrikt; baanwielrenners gaan gewoon rijden in Hongkong"
date: Thu, 28 Nov 2019 08:42:46 +0100
categories: 
- sport 
- wielrennen 
externe_link: "https://nos.nl/l/2312371"
image: "https://nos.nl/data/image/2019/11/28/597869/1008x567.jpg"
aantal: 186
unieke: 134
bron: "NOS"
---

<p>Vanwege de gewelddadige demonstraties werden in Hongkong al diverse sportevenementen afgelast. De Nederlandse baanwielrenners gaan vrijdag echter gewoon van start in de derde van zes internationale wereldbekerweekenden.</p>
<p>Goed nieuws dus voor de sprinters Harrie Lavreysen en Jeffrey Hoogland, die dit seizoen toch al niet te stoppen zijn.</p>
<p>Lavreysen en Hoogland steken al het hele jaar boven de rest uit. Ze streden tegen elkaar in de WK-finale (winst (Lavreysen), de finale van de Europese Spelen en de EK-finale (winst Hoogland) en bij de eerste twee wereldbekerweekenden van dit seizoen (winst Lavreysen).</p>
<h2>Onvoorziene plannen</h2>
<p>Door Hongkong ging afgelopen maanden een golf van geweld. Er waren protesten tussen mensen die pro-Peking zijn en demonstranten die minder invloed vanuit China willen. In de nacht van zondag op maandag wonnen de prodemocraten de districtsverkiezingen.</p>
<p>"Het lijkt erop dat de situatie nu beter wordt. De wedstrijden gaan in ieder geval door", zei Leung Hung-tak, de voorzitter van de wielerunie van Hongkong. "We zijn voorbereid op onvoorziene plannen, maar denken dat het niet zo ver komt."</p>
<p>Vanwege het aanhoudende geweld in Hongkong ging er eerder een streep door een golftoernooi, tennistoernooi en squashtoernooi.</p>
