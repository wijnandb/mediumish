---
layout: post
title: "Sunweb wil in post-Dumoulin-tijdperk weer 'vaker wedstrijdjes winnen'"
date: Tue, 10 Dec 2019 14:24:15 +0100
category: sport
externe_link: "https://nos.nl/l/2314131"
image: "https://nos.nl/data/image/2019/12/10/613164/1008x567.jpg"
aantal: 576
unieke: 344
author: "NOS"
---

<p>De locatie waar Sunweb zijn wielerploeg voor 2020 presenteert, had niet beter gekozen kunnen worden: Move, naast het Olympisch Stadion. Want dat er sprake is van de nodige bewegingen bij de Duits-Nederlandse ploeg is een understatement.</p>
<p>Tiesj Benoot is de bekendste van de tien nieuwelingen in de ploeg. De Belg is vooral een sterke troef voor de voorjaarsklassiekers, in (grote) rondes blijven alle ogen gericht op Wilco Kelderman - die van de Giro zijn hoofddoel heeft gemaakt - en Sam Oomen.</p>
<p>Tegenover het tiental nieuwe gezichten staan zeven renners die de deur achter zich hebben dichtgetrokken. Het Duitse toptalent Lennard Kämna onder anderen. Maar natuurlijk vooral Tom Dumoulin, de man die Sunweb zijn eerste eindzege en twee podiumplaatsen in een grote ronde bezorgde.</p>
<p>Het gemis van Dumoulin zal zich doen voelen. Sterker, het was al voelbaar bij de presentatie, waar het zonder de Limburgse blikvanger een stuk rustiger was. "Oh, heerlijk. Heerlijk dat-ie weg is", grapt Oomen, gevraagd of dat gebrek aan chaos misschien prettig is voor een jongen als hij.</p>
<p>"Nee, nee, nee... Ik vind het echt hartstikke jammer dat hij er niet meer is", vervolgt de 24-jarige Oomen. "Dat komt ook doordat ik hem gewoon graag mag en veel van hem heb geleerd. Dus ik was graag met hem op pad. Hij straalde ook echt wel wat uit binnen onze ploeg en dat valt nu weg."</p>
<p>Met Dumoulin valt Sunwebs belangrijkste pion voor het rondewerk weg, maar ploegleider Iwan Spekenbrink heeft vertrouwen in zijn overgebleven kopmannen Kelderman en Oomen.</p>
<p>Spekenbrink: "Het is niet reëel om te zeggen: we gaan volgend jaar de Tour de France winnen. Maar met Wilco en Sam hebben we renners die top-10 hebben gereden in grote rondes. En er zit rek in. Wilco kan doorgroeien, Sam is nog jong."</p>
<h2>Drie pijlers</h2>
<p>De grote rondes blijven dan ook een prioriteit, maar staan niet meer op eenzame hoogte. Zonder Dumoulin spreidt Sunweb de winstkansen over drie pijlers, naast het rondewerk zijn dat de voorjaarsklassiekers en de koersen die veelal eindigen in een sprint.</p>
<p>"De klassiekerploeg is flink sterker geworden", stelt Spekenbrink. "We hadden natuurlijk al Søren Kragh Andersen en Michael Matthews. Met Tiesj Benoot hebben we daar echt een topper bij gehaald."</p>
<p>"En we hebben weer heel veel sprinttalent. We willen weer vaker wedstrijdjes winnen. We hebben mooie plannen om daar heel snel in te gaan scoren en door te gaan groeien."</p>
<h2>Presteren na rampjaar 2019</h2>
<p>2019 was voor Sunweb een jaar om heel snel te vergeten. Dumoulin, Kelderman en Oomen kampten allen met zware blessures, waardoor de teller bleef steken op negen zeges. Spekenbrink: "Zo veel pech is helemaal niet gebruikelijk."</p>
<p>Maar nu gaat het, zoals gebruikelijk aan het begin van de voorbereiding op een nieuw seizoen, bij Spekenbrink vooral over de mooie tijden die weer komen gaan. "Wij willen door. Wij willen absoluut presteren."</p>
<p>Kijk hieronder de interviews met kopmannen Sam Oomen en Wilco Kelderman en sprinter Cees Bol. Swipe verder voor het volgende interview:</p>
<p>"We geloven in een bepaalde lijn. Dumoulin, Kittel en Degenkolb waren hele goede renners, we zijn er trots op wat ze bij ons bereikt hebben, maar de ploeg is altijd weer doorgegroeid. Er zijn altijd weer bijzondere talenten komen bovendrijven."</p>
<p>"Wij hebben een heel goed scoutingsapparaat, dat heeft zich al jaren bewezen", vervolgt Spekenbrink. "Maar op papier hebben ze nu echt supergoed gepresteerd. Met wat we allemaal aan talenten en potentieel in huis hebben; wij kijken echt wel met heel veel plezier naar de toekomst."</p>
