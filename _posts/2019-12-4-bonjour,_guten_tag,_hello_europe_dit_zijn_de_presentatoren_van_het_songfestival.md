---
layout: post
title: "Bonjour, guten Tag, hello Europe: dit zijn de presentatoren van het Songfestival"
date: Wed, 04 Dec 2019 20:30:05 +0100
category: cultuur
externe_link: "https://nos.nl/l/2313309"
image: "https://nos.nl/data/image/2019/12/05/611129/1008x567.jpg"
aantal: 464
unieke: 281
bron: "NOS"
---

<p>Matthijs van Nieuwkerk noemt het de spannendste presentatieklus van het nieuwe televisieseizoen: het Eurovisie Songfestival. Edsilia Rombley, Chantal Janzen en Jan Smit gaan het doen, zo werd woensdag bekend. En ze hebben er zin in, vertelden ze in De Wereld Draait Door.</p>
<p>Om op en top voor de dag te komen voor de meer dan 180 miljoen televisiekijkers hebben de drie nog wel wat werk op taalgebied te doen, zo gaven ze aan. Chantal Janzen gaat niet naar de welbekende nonnen in Vught, die vaker presentatoren in korte tijd klaar hebben gestoomd. "Maar ik moet nog wel aan de slag met native speakers om de boel te verfijnen", vertelde de RTL-presentator. Edsilia Rombley maakte zich minder zorgen en gooide er in de studio van DWDD spontaan even wat Duits in: Ich kann ein bisschen Deutsch, kein Problem!</p>
<p>Chantal Janzen vertelde dat ze blij is dat ze als RTL-ster door de publieke omroep is gevraagd: </p>
<p>Jan Smit was niet naar de studio van DWDD gekomen. Hij heeft keelproblemen. Via de telefoon vertelde hij dat hij zichzelf een beetje voorbij is gelopen dit jaar en zich even helemaal wil focussen op zijn gezondheid. "Even rust, tot ik weer boven Jan ben, zeg maar." Het Songfestival kent na negen commentaaredities voor hem geen geheimen meer.</p>
<p>Begin april wordt het echt aanpoten voor de drie, met repetities, het uitzoeken van de kleding en andere belangrijke en minder belangrijke zaken. In de woorden van Chantal Janzen: het zijn echt niet alleen die drie shows. "RTL was zo aardig om mij even uit te lenen, maar ze kwamen er daarna wel achter dat ik misschien in die periode iets niet voor RTL kan doen."</p>
<p>Hoofdproducer van het grote evenement is Sietse Bakker. In DWDD vertelde hij waarom er voor drie presentatoren is gekozen. Eigenlijk heel simpel: vier is te veel voor buitenlandse kijkers en twee is gewoon te weinig. "Want wat doe je als er eentje ziek wordt?"</p>
<p>Sietse Bakker legt uit waarom er voor Chantal Janzen, Edsilia Rombley en Jan Smit is gekozen:</p>
<p>Songfestivalkenner- en commentator Cornald Maas noemt het goed dat de NPO buiten de eigen grenzen is gaan kijken en Chantal Janzen van RTL heeft gevraagd.</p>
<p>Over wat hij zelf grappend het volgende nationale debat noemt, wie Nederland moet sturen en met welk nummer, liet Cornald Maas weinig los. "Ik kan wel zeggen dat we een eind op streek zijn. Met de winnaar van dit jaar in het achterhoofd sturen we bij wijze van spreken geen gezellig zangeresje met een discomelodietje." Uiterlijk begin maart komt de naam naar buiten.</p>
<p>Edsilia Rombley lepelde desgevraagd wel een lijstje artiesten op die ze graag op het Songfestival zou willen zien. "Thomas Berge, Shirma Rouse en Steffen Morrison zijn allemaal te gek." Janzen voegde daar Davina Michelle nog aan toe.</p>
