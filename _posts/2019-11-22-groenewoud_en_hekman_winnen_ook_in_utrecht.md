---
layout: post
title: "Groenewoud en Hekman winnen ook in Utrecht"
date: Fri, 22 Nov 2019 21:53:37 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/hp8eAQXhcNE/2311604"
image: "https://nos.nl/data/image/2019/11/22/595436/1008x567.jpg"
aantal: 229
unieke: 160
bron: "NOS"
---

<p>Marathonschaatsers Marijke Groenewoud en Gary Hekman hebben in Utrecht ook de tweede wedstrijd in de Trachitol Trophy op hun naam geschreven. Zaterdag doet het peloton Hoorn aan, waarna de schaatsvierdaagse zondag zijn climax beleeft met een wedstrijd in Groningen.</p>
<p>Waar Groenewoud op donderdag in Enschede nog oppermachtig was in de eindsprint van de eerste race, moest ze nu alle zeilen bijzetten om haar tweede zege binnen te halen. Op de Vechtsebanen in Utrecht troefde ze in de slotfase de eerder weggeglipte kopgroep af.</p>
<p>De kopgroep, met Chantal Hendriks, Loes Adegeest, Merel Bosma en Ankie Ytsma in de gelederen, vertrok al vroeg in de race over zeventig ronden en bouwde een flinke voorsprong op.</p>
<p>Na flink beulwerk van diverse rijdsters wist Groenewoud samen met Imke Vormeer in de laatste ronde het nog bestaande gat dicht te rijden. In de laatste meters reden ze naar de eerste twee plekken. Bosma eindigde als derde.</p>
<p>Ook de mannen kenden dezelfde winnaar als een dag eerder, Gary Hekman. De rijder van team AB Vakwerk sprong samen met zes anderen in de slotfase weg uit een flinke kopgroep.</p>
<p>Bob de Vries ging met een lichte voorsprong de slotronde in, maar Hekman hield het hoofd koel en maakte het karwei vakkundig af. Hij finishte als eerste, voor nummer twee Kevin Hoekstra en De Vries, die genoegen moest nemen met de derde plek.</p><img src="http://feeds.feedburner.com/~r/nossportschaatsen/~4/hp8eAQXhcNE" height="1" width="1" alt=""/>
