---
layout: post
title: "Hogenkamp over sensatie Andreescu: 'Als iemand Serena kan ontregelen, is zij het'"
date: Sat, 07 Sep 2019 10:23:52 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/ZQgH8Qh2Z68/2300700"
feature_image: "https://nos.nl/data/image/2019/09/07/575610/1008x567.jpg"
aantal: 524
unieke: 329
bron: NOS
---

<p>Winnaarsmentaliteit. Veelzijdig tennis. Niet bang. Volwassen. Dramaqueen. Het zijn etiketten die je moeiteloos op US Open-finaliste Bianca Andreescu kunt plakken. De pas 19-jarige Canadese is zaterdagavond een serieuze bedreiging voor opponente Serena Williams.</p>
<p>Hoewel het in aanloop naar de eindstrijd vooral gaat over de jacht van Williams op haar 24ste grandslamtitel, is onderwijl een zelfverzekerde jonge vrouw uit Thornhill, Ontario, aan een indrukwekkende opmars in het vrouwentennis bezig.</p>
<p>Andreescu, dochter van een Roemeense vader en moeder, maakt inmiddels zoveel indruk met haar overwinningen dat ze ook de Canadese premier Justin Trudeau op het puntje van zijn stoel heeft gekregen.</p>
<p>Andreescu, de jongste finaliste in New York sinds Caroline Wozniacki in 2009, begon het tennisseizoen als de nummer 107 van de wereld en bereikt volgende week een mijlpaal: ze debuteert dan in de mondiale toptien met een achtste plaats (en stijgt bij een US Open-titel zelfs naar plek vijf).</p>
<p>Die positie verdiende ze onder meer met een finale in Auckland, maar bovenal met indrukwekkende titels op de toonaangevende WTA-toernooien in Toronto en Indian Wells. </p>
<p>"Ze is een heel complete speelster, dat maakt haar zo sterk", zegt Richèl Hogenkamp, die de afgelopen anderhalf jaar drie keer tegenover de Canadese stond. "Ze kan heel gevarieerd tennissen, waardoor ze voor veel tegenstanders moeilijk te bespelen is."</p>
<p>"Andreescu heeft bovendien een houding op de baan die je niet vaak bij iemand van 19 jaar ziet. Ze toont lef, ook al speelt ze tegen een grandslamkampioene of nummer één van de wereld", aldus Hogenkamp.</p>
<p>Ze doelt daarbij op de confrontatie van Andreescu tegen Angelique Kerber in Miami. De drievoudig grandslampioenkampioene uit Duitsland uitte na afloop van de verloren partij haar frustratie door Andreescu "de grootste dramaqueen ooit" te noemen, verwijzend naar een flink aantal blessurebehandelingen die de Canadese in de partij had ondergaan.</p>
<p>"Haar winnaarsmentaliteit is denk ik Andreescu's grootste wapen. Het lijkt ook alsof ze er op kickt om in grote stadions te spelen", vindt Hogenkamp. "Dus als iemand Serena kan ontregelen en verslaan, dan het is Andreescu op dit moment. Het belooft echt een spannende partij te worden."</p>
<h2>Canadese jeugdopleiding</h2>
<p>Andreescu is opnieuw een topproduct uit de momenteel bewierookte jeugdopleiding van Canada, waaruit eerder bij de mannen supertalenten Denis Shapovalov (20 jaar) en Felix Auger-Aliassime (19 jaar) naar de mondiale tennistop wisten door te stoten.</p>
<p>Hogenkamp trof Andreescu in februari in de Fed Cup, verloor vrij kansloos en merkte toen al hoe snel het supertalent is gegroeid. "In onze eerste ontmoeting (op Roland Garros in 2018, red.) was ze nog veel minder constant en makkelijk uit haar spel te halen. Dat was tijdens de Fed Cup heel anders."</p>
<p>"Ze was toen de kopvrouw van Canada, als achttienjarige! Dat kan voor behoorlijk wat druk zorgen, maar Andreescu ging er heel soepel mee om. Je merkte toen al dat ze heel erg met haar eigen ding bezig was. Ze zocht niet echt contact met anderen. Ergens kenmerkt dat een kampioen ook wel weer."</p>
<p>Hogenkamp voorspelt dan ook een grote toekomst voor Andreescu. "Mits ze fit blijft, gaat Andreescu na deze US Open absoluut doorpakken. Ze heeft zoveel mogelijkheden met haar spel. Ze heeft het totaalpakket."</p><img src="http://feeds.feedburner.com/~r/nossporttennis/~4/ZQgH8Qh2Z68" height="1" width="1" alt=""/>
