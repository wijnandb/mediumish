---
layout: post
title: "Nauta (28) stopt op langebaan, maar blijft wel marathons schaatsen"
date: Thu, 22 Aug 2019 10:33:25 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/5ZjNwTFGhJQ/2298490"
feature_image: "https://nos.nl/data/image/2019/08/22/571711/1008x567.jpg"
aantal: 263
unieke: 183
bron: NOS
---

<p>Yvonne Nauta stopt als langebaanschaatsster. De Friezin zegt toe te zijn aan lichamelijke rust. Ze zegt het ijs echter nog niet helemaal vaarwel en blijft, net als vorig seizoen, voorlopig actief op de marathons.</p>
<p>Nauta brak in het seizoen 2013/2014 door toen ze Nederlands kampioen werd op de vijf kilometer en de NK allround won. Achteraf bleek haar debuutseizoen ook het meest succesvol. Naast haar Nederlandse titels won ze ook nog zilver op de EK allround en brons op de WK allround. Op de Olympische Spelen in Sotsji in 2014 werd Nauta zesde op de 5.000 meter.</p>
<p>In de seizoenen daarna kon de Friezin haar succesvolle debuutjaar echter geen vervolg geven. Grote successen bleven uit en doordat ze te veel en te hard trainde, raakte ze oververmoeid.</p>
<p>In mei 2017 kreeg de schaatsster opnieuw een zware tegenvaller te verduren. Tijdens een training in aanloop naar het olympische seizoen liep ze meerdere botbreuken op. Artsen twijfelden of Nauta Ã¼berhaupt ooit nog zou kunnen schaatsen.</p>
<p>Zelf dacht ze daar heel anders over. Ze wist zich na een maandenlange revalidatie te plaatsen voor het olympisch kwalificatietoernooi (OKT), maar daarop kon ze geen olympisch ticket bemachtigen. Vorig jaar besloot team Lotto-Jumbo haar aflopende contract niet te verlengen.</p>
<p>"Ik heb niet meer dat streven, ik hoef niets meer te laten zien", zegt Nauta op schaatsen.nl, over haar stap en de overgang naar de marathons waarop ze haar kennis en ervaring hoopt over te brengen op jongere schaatssters. "Wie weet rolt er nog wat moois uit, maar daar ben ik nu totaal niet mee bezig."</p><img src="http://feeds.feedburner.com/~r/nossportschaatsen/~4/5ZjNwTFGhJQ" height="1" width="1" alt=""/>
