---
layout: post
title: "Gattuso volgt ontslagen trainer Ancelotti op bij Napoli"
date: Wed, 11 Dec 2019 18:18:22 +0100
category: sport
externe_link: "https://nos.nl/l/2314313"
image: "https://nos.nl/data/image/2019/12/11/613466/1008x567.jpg"
aantal: 302
unieke: 185
author: "NOS"
---

<p>Napoli heeft Gennaro Gattuso aangesteld als opvolger van trainer Carlo Ancelotti, die gisteren kort na de 4-0 thuiszege op Genk in de Champions League - en daarmee gepaard gaande plaatsing voor de achtste finales - de laan werd uitgestuurd.</p>
<p>Het Europese succes van Napoli staat in schril contrast met de prestaties in de Serie A, waarin de nummer twee van de afgelopen twee seizoenen nu zevende staat, en dat kostte de de 60-jarige Ancelotti de kop. Aan de 41-jarige Gattuso nu de taak om het tij te keren. Hij tekende voor twee jaar bij de Zuid-Italiaanse club.</p>
<h2>Teleurgesteld</h2>
<p>De 73-voudig international - hij veroverde in 2006 de wereldtitel met Italië - voetbalde dertien seizoen bij AC Milan, waarmee de bikkelharde middenvelder twee keer landskampioen werd en ook tweemaal - met Ancelotti als coach - de Champions League won.</p>
<p>Eind 2017 ging hij als trainer aan de slag bij Milan. Hij loodste de Rossoneri naar de bekerfinale en de zesde plaats in de competitie. Het jaar erop eindigde de club als vijfde en kwam het één punt tekort voor de Champions League. Voor de teleurgestelde Gattuso was dat het sein om zijn contract afgelopen mei in te leveren, hoewel zijn verbintenis tot medio 2021 doorliep.</p>
<h2>Sion</h2>
<p>Gattuso had zijn spelersloopbaan in 2013 afgesloten bij de Zwitserse club Sion, waar hij meteen verder ging als trainer. Een succes werd het niet: hij werd al snel ontslagen. Dat overkwam hem enkele maanden later ook bij Palermo.</p>
<p>Bij OFI Kreta stapte Gattuso zelf al na een half jaar op. De Italiaan hield het vervolgens wel twee jaar vol bij Pisa, waarmee hij naar de Serie B wist te promoveren. In mei 2017 kreeg hij de ploeg onder 19 jaar bij AC Milan onder zijn hoede, om een half jaar later door te schuiven naar het eerste.</p>
