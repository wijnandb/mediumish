---
layout: post
title: "Rutte bedroefd door overlijden prinses Christina"
date: Fri, 16 Aug 2019 10:25:45 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/DVA_yGTq9rw/2297739"
feature_image: "https://nos.nl/data/image/2019/08/16/570482/1008x567.jpg"
aantal: 463
unieke: 275
bron: NOS
---

<p>Premier Rutte is bedroefd door het bericht dat prinses Christina is overleden. "Haar betrokkenheid en haar warme persoonlijkheid zullen door velen in binnen- en buitenland worden gemist."</p>
<p>Rutte heeft vanochtend telefonisch contact gehad met koning Willem-Alexander en prinses Beatrix. "En natuurlijk zijn mijn gedachten ook bij de kinderen en kleinkinderen van prinses Christina, bij prinses Irene en prinses Margriet, en bij de andere leden van de koninklijke familie."</p>
<p>Christina overleed vanmorgen op het complex van Paleis Noordeinde. Ze leed al enige jaren aan botkanker.</p>
<h2>Buiten de schijnwerpers</h2>
<p>Rutte wijst erop dat prinses Christina haar leven grotendeels buiten de schijnwerpers leidde. "Door bewust afstand te doen van het recht op de troon creëerde zij voor zichzelf de ruimte een eigen invulling te geven aan haar leven. Een leven dat in het teken stond van gezin en familie, haar grote liefde voor muziek en de ontwikkeling van jong zangtalent."</p>
<p>Het Prinses Christina Concours heeft met "groot verdriet" kennisgenomen met het overlijden van zijn naamgever en "uitgesproken ambassadeur". "Wij hebben de prinses in de afgelopen 30 jaar leren kennen als een warm en betrokken liefhebber van klassieke muziek."</p>
<p>De organisatie wijst erop dat Christina grote belangstelling had voor jong muzikaal talent en na afloop van de finales graag sprak met de prijswinnaars en velen uitnodigde voor een optreden bij haar thuis in Italië."</p>
<p>Een van de prijswinnaars was zangeres Roza Herwig: "Ik herinner me over ons contact vooral hoe open, hartelijk en geïnteresseerd ze was. Prinses Christina zorgde ervoor dat het ons aan niks ontbrak en luisterde enthousiast terwijl we repeteerden."</p>
<p>"Ze had me gevraagd een Italiaans lied te zingen. Ik koos voor het lied Volare, dat prinses Christina tijdens de repetitie tot mijn verbazing mee begon te zingen. Het plezier van dit swingende duet zal ik nooit vergeten."</p>
<p>'Tragisch'</p>
<p>Vicepremier Ollongren noemt de geschiedenis van de prinses bijzonder. "Dat zij als lid van de koninklijke familie toch haar eigen weg is gegaan, daar heb ik bewondering voor." Vicepremier De Jonge is door het nieuws overvallen. Hij wist niet dat de prinses ziek was. "Het is heel onverwacht, ze was heel jong nog."</p>
<p>Staatssecretaris Broekers-Knol vindt het overlijden heel verdrietig. De 72-jarige prinses was van haar leeftijd en dat geeft naar haar gevoel "een bijzondere band". Ze vindt het tragisch dat prinses aan botkanker is overleden en noemt dat "ook voor de Koninklijke Familie heel naar".</p>
<p>Minister Bijleveld noemt het overlijden van prinses Christina "tragisch". Zij sprak haar medeleven met de koninklijke familie uit. PVV-leider Wilders wenst het Koninklijk Huis heel veel sterkte toe met het verlies.</p>
<h2>Openstelling Noordeinde afgelast</h2>
<p>In verband met het overlijden van Christina is de openstelling van Paleis Noordeinde en van het Koninklijk Staldepartement vandaag en morgen afgelast. De openstelling volgende week vrijdag en zaterdag gaat wel door.</p><img src="http://feeds.feedburner.com/~r/nosnieuwskoningshuis/~4/DVA_yGTq9rw" height="1" width="1" alt=""/>
