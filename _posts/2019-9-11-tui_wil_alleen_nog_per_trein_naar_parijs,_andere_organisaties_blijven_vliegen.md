---
layout: post
title: "TUI wil alleen nog per trein naar Parijs, andere organisaties blijven vliegen"
date: Wed, 11 Sep 2019 19:43:31 +0200
category: nieuws
externe_link: "https://nos.nl/l/2301305"
feature_image: "https://nos.nl/data/image/2019/09/11/576627/1008x567.jpg"
aantal: 517
unieke: 285
bron: "NOS"
---

<p>Reisorganisaties staan nog niet te trappelen om vliegreizen op korte afstanden te schrappen. Om de CO2-uitstoot tegen te gaan, maakte reisorganisatie TUI gisteren bekend te stoppen met het aanbieden van vliegreizen naar Parijs. Wie vanaf het najaar van 2020 toch met TUI naar de Franse hoofdstad wil, moet de trein nemen.</p>
<p>Hoewel vanuit de branche positief wordt gereageerd op het plan, zijn er nog geen andere reisorganisaties die binnenkort de korteafstandsvluchten schrappen. Het gaat dan om vluchten van minder dan 700 kilometer, zoals naar Parijs, Londen of Berlijn.</p>
<p>Reisorganisatie Stedentrips.nl zegt dat het aantal vliegreizen naar Parijs minimaal is. "Bij ons kiest minder dan 5 procent van de mensen daarvoor. De reis met de trein is sneller en vaak ook nog goedkoper."</p>
<p>Toch kiest de aanbieder er niet voor om de vliegreizen helemaal te schrappen. "Maar we zetten vooral in op de treinreizen en proberen daar de techniek te verbeteren, zodat bijvoorbeeld het boeken gemakkelijker wordt."</p>
<p>De stedentrip-aanbieder biedt op veel trajecten al treinreizen aan, onder meer naar Londen, Berlijn en zelfs naar Wenen. "Wenen is onze verste bestemming met de trein, maar dat doen niet veel mensen."</p>
<h2>Sneller en goedkoper</h2>
<p>Ook reisorganisatie D-Reizen erkent het belang van reizen met de trein. De organisatie zag het aantal geboekte treinreizen in het afgelopen jaar met 27 procent stijgen.</p>
<p>D-Reizen is niet van plan om vliegreizen te schrappen, maar probeert het reizen met de trein wel te stimuleren. "We breiden ons aanbod treinrondreizen uit en bieden ook een treinreis aan naar Disneyland Parijs. We proberen meer reizen op te nemen van aanbieders die veel werken met de trein."</p>
<p>Luchtvaartmaatschappij Transavia, die wekelijks zes keer vliegt van Amsterdam naar Parijs, geeft aan nog niet met de vluchten te stoppen.</p>
<h2>Waarom niet met de trein?</h2>
<p>Reizen naar steden per trein duurt vaak langer dan met het vliegtuig. Dat komt onder meer doordat de verbinding niet altijd soepel is, zegt Stedentrips.nl.</p>
<p>We zochten eerder uit hoe het zit met de concurrentie tussen trein en vliegtuig. Dit was het resultaat:</p>
<p>De reisduur is ook voor TUI een reden om vliegreizen naar andere bestemmingen nog niet te schrappen. "Voor steden als Londen of Berlijn is de verbinding op dit moment nog niet ideaal. Zodra het reizen per trein aantrekkelijker is, kan ook voor deze bestemmingen het spoor voorrang krijgen."</p>
<p>KLM, die nu dagelijks zo'n tien vluchten van Amsterdam naar Parijs aanbiedt, kon vandaag niet reageren, maar gaf eerder aan dat ze reizigers wel willen stimuleren op korte afstanden de trein te pakken. "Wat ons betreft gaan veel meer passagiers straks per trein vanuit het buitenland naar Schiphol", zei de directeur van KLM Nederland eerder.</p>
<p>Directeur Harm Kreulen vindt dat er dan wel aan een aantal voorwaarden voldaan moet zijn. Zo wil hij onder meer een stop op Schiphol en afstemming op het KLM-netwerk. "Zakenreizigers willen tussen 6.00 en 7.00 uur vertrekken vanaf Schiphol. Dan werkt het niet als de trein pas om 9.00 uur op Schiphol aankomt."</p>
<p>Wil je weten hoe makkelijk je in Europa zonder vliegtuig op vakantie kan? Kijk dan op de interactieve pagina hieronder, die NOS op 3 eerder maakte: </p>
