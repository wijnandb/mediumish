---
layout: post
title: "Voorzitter Huis van Afgevaardigden: impeachment Trump gaat verder"
date: Thu, 05 Dec 2019 16:49:47 +0100
category: buitenland
externe_link: "http://feeds.nos.nl/~r/nosnieuwsbuitenland/~3/-XuXrfYrPzk/2313400"
image: "https://nos.nl/data/image/2019/12/05/611511/1008x567.jpg"
aantal: 232
unieke: 151
bron: "NOS"
---

<p>In de Verenigde Staten gaat de afzettingsprocedure tegen president Trump een nieuwe fase in. De voorzitter van het Amerikaanse Huis van Afgevaardigden, Nancy Pelosi, heeft de voorzitter van de commissie voor Justitie gevraagd om aanklachten op te stellen.</p>
<p>"Onze democratie staat op het spel", zei ze. "De president biedt ons geen andere keuze dan te handelen."</p>
<h2>Machtsmisbruik</h2>
<p>De afzettingsprocedure draait om de druk die Trump als president heeft uitgeoefend op zijn Oekraïense collega. Trump zou president Zelensky hebben gemaand een corruptie-onderzoek te beginnen tegen zijn politieke rivaal Joe Biden. Als drukmiddel zou de Amerikaanse president het al dan niet intrekken van militaire steun aan Oekraïne hebben gebruikt. </p>
<p>De verdenking is dat Trump misbruik heeft gemaakt van zijn presidentiële macht en de nationale veiligheid heeft ondermijnd.</p>
<p>Kort na de toespraak van de Democraat Pelosi reageerde Trump zoals gebruikelijk via Twitter. Hij schreef dat de Democraten moeten opschieten met hun poging om hem af te zetten, zodat de Verenigde Staten daarna weer over kunnen gaan tot de orde van de dag.</p>
<p>Pelosi loopt met haar toespraak vooruit op een latere stemming in het Huis van Afgevaardigden over het in staat van beschuldiging stellen van de president. De Democraten willen die waarschijnlijk nog deze maand houden.</p>
<p>Het daadwerkelijke besluit om de president af te zetten ligt niet bij het Huis, maar bij de Senaat. Daar hebben de Republikeinen een meerderheid.</p><img src="http://feeds.feedburner.com/~r/nosnieuwsbuitenland/~4/-XuXrfYrPzk" height="1" width="1" alt=""/>
