---
layout: post
title: "Spaans oliebedrijf wil in 2050 klimaatneutraal zijn: 'Historische stap'"
date: Wed, 04 Dec 2019 17:44:12 +0100
categories: 
- financieel 
- economie 
externe_link: "https://nos.nl/l/2313281"
image: "https://nos.nl/data/image/2019/12/04/610680/1008x567.jpg"
aantal: 571
unieke: 310
bron: "NOS"
---

<p>De Spaanse oliemaatschappij Repsol heeft bekendgemaakt vanaf 2050 netto geen CO2 meer uit te willen stoten. De multinational heeft daarmee een primeur: het is het eerste oliebedrijf dat zichzelf als doel stelt halverwege deze eeuw klimaatneutraal te zijn.</p>
<p>"Een historische stap", vindt Mark van Baal van Follow This, een groep van ruim 5000 activistische aandeelhouders in de olie- en gasindustrie. "Geen directeur in de fossiele industrie dit heeft eerder zo hard durven zeggen." Volgens de topman van het Spaanse bedrijf, Josu Jon Imaz, wil de multinational het voortouw nemen in de strijd tegen klimaatverandering. "Alleen door de grote uitdagingen die we voor ons hebben strategisch aan te pakken, kunnen we ze in kansen veranderen."</p>
<p>Ter verduidelijking: het Spaanse bedrijf wil in 2050 netto klimaatneutraal zijn. Dat betekent dat alle uitgestoten CO2 wordt gecompenseerd, niet dat het bedrijf helemaal niks meer uitstoot. Repsol gaat dat doen door bijvoorbeeld CO2 af te vangen en op te slaan en door te investeren in onder meer energie uit waterstof en wind. Ook gaat de multinational bomen planten om de uitstoot te compenseren.</p>
<p>"Mooie plannen, maar niet heel veel anders dan wat andere gas- en oliemaatschappijen ook al doen", zei Coby van der Linde, directeur van het Clingendael International Energy Programma in NOS-programma Met Het Oog Op Morgen. "Repsol gaat bijvoorbeeld meer investeren in windparken, maar dat doen Shell en het Franse bedrijf Total ook al." Ook kwam Shell al eerder met het plan om de beloning van bestuurders te koppelen aan de klimaatambities en het planten van bomen ter compensatie van CO2-uitstoot.</p>
<p>Het lijkt volgens Van der Linde alsof we soms kritischer zijn op Nederlandse bedrijven, dan op buitenlandse bedrijven. "Maar Shell is hier ook zeker mee bezig. Het heeft laatst nog samen met het Amerikaanse ExxonMobil flink geïnvesteerd in een grootschalig project op het gebied van CO2-opslag in Rotterdam."</p>
<p>De Nederlandse olie- en gasmaatschappij heeft op dit moment als ambitie in 2035 ongeveer 20 procent minder CO2 uit te stoten en in 2050 plusminus 50 procent.</p>
<p>Van Baal van Follow This erkent dat Repsol niet de enige oliemultinational is die iets doet voor het klimaat. Maar het is volgens hem wel het enige bedrijf dat zich écht committeert aan de doelen van het klimaatakkoord van Parijs. "Shell houdt meer een slag om de arm door alleen de ambitie uit te spreken. Repsol is het eerste bedrijf dat echt zegt: dit gaan we doen en de wereld zal uiteindelijk zonder gas en olie kunnen."</p>
<h2>Kleine markt</h2>
<p>Meerdere gas- en oliemaatschappijen zijn dus bezig met het reduceren van hun uitstoot en het ontwikkelen van technologieën om duurzame energie op te wekken. Toch is het niet realistisch om te verwachten dat de bedrijven op de (relatief) korte termijn geen olie en gas meer zullen winnen. "Zoals het er nu uitziet hebben we ook in 2050 nog olie nodig", zegt Van Der Linde. "Zeker op continenten zoals Afrika en Zuid-Amerika waar nog geen of weinig infrastructuur is."</p>
<p>Wel zal de oliemarkt tegen die tijd waarschijnlijk een stuk kleiner zijn. "Dat erkent de topman van Repsol met deze koerswijziging nu eigenlijk ook", zegt Van Baal. "Het is eindig en de wereld kan op den duur helemaal zonder olie en gas." Tot die tijd is het volgens hem belangrijk dat de olie- en gasmaatschappijen investeren in technologieën om de benodigde fossiele brandstoffen zo schoon mogelijk te winnen. "En niet simpelweg blijven investeren in het winnen van meer olie of gas."</p>
