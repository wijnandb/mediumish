---
layout: post
title: "'Gay'-schilderij van Mexicaanse volksheld Zapata wekt woede"
date: Wed, 11 Dec 2019 18:16:44 +0100
category: nieuws
externe_link: "https://nos.nl/l/2314312"
image: "https://nos.nl/data/image/2019/12/11/613472/1008x567.jpg"
aantal: 220
unieke: 152
author: "NOS"
---

<p>In Mexico heeft een schilderij met een afbeelding van volksheld Emiliano Zapata de woede gewekt van zijn familie en bewonderaars. Ze drongen het museum binnen waar het schilderij hangt en eisten dat het museum het schilderij weghaalt.</p>
<p>Zapata was tijdens de Mexicaanse Revolutie (1910-1917) leider van de kleine boeren. Hij zette zich in voor de teruggave van land dat grootgrondbezitters zich hadden toegeëigend. Hij werd in 1919 vermoord en is voor veel Mexicanen nog altijd een held.</p>
<p>Het Museum voor Schone Kunsten in Mexico-Stad heeft nu een expositie aan hem gewijd. Daar wordt ook het schilderij van kunstenaar Fabián Cháirez getoond. Hij koos ervoor om Zapata naakt op een wit paard zonder zadel af te beelden, getooid met een roze hoed en naaldhakken. Dat kwam hem op flinke kritiek te staan.</p>
<p>"Dit is geen vrijheid van meningsuiting, dit is immoreel", zei een woordvoerder van de Zapata-bewonderaars. "Zo kun je de geschiedenis niet laten zien." Zijn medestanders lieten hun protest gepaard gaan met anti-homoleuzen.</p>
<p>Dat had tot gevolg dat tientallen mensen naar het museum kwamen om een tegengeluid te laten horen. Die tegendemonstranten werden aangevallen door de Zapata-bewonderaars. Een aantal demonstranten raakte gewond.</p>
<p>Het museum is niet van plan het schilderij weg te halen, ondanks het dreigement van de Zapata-bewonderaars dat ze elke dag zullen terugkomen, totdat ze hun zin krijgen.</p>
