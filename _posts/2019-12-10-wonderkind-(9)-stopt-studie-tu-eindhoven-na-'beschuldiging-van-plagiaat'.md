---
layout: post
title: "Wonderkind (9) stopt studie TU Eindhoven na 'beschuldiging van plagiaat'"
date: Tue, 10 Dec 2019 07:51:41 +0100
category: nieuws
externe_link: "https://nos.nl/l/2314088"
image: "https://nos.nl/data/image/2019/12/10/613034/1008x567.jpg"
aantal: 208
unieke: 126
bron: "NOS"
---

<p>De 9-jarige Laurent Simons uit Amsterdam is per direct gestopt met zijn studie aan de TU Eindhoven. Hij lag op koers om als jongste ooit de opleiding Electrical Engineering te voltooien, maar vanwege een conflict met de universiteit is het anders gelopen.</p>
<p>Laurent is door de opleiding beschuldigd van plagiaat, zegt zijn vader tegen Het Parool. "Hij zou ook gezakt zijn voor een mondeling examen, dat Laurent niet eens had afgelegd." Na een gesprek met de rector hebben de ouders gisteren besloten om hun zoon van de opleiding te halen.</p>
<p>De universiteit zegt alleen dat er onenigheid was met de ouders over het geplande tijdschema. Volgens de TU Eindhoven was het onrealistisch om de jongen de opleiding te laten voltooien voor zijn tiende verjaardag, op 26 december. "De ouders hebben besloten dit niet te accepteren. Wij betreuren dat", aldus de universiteit in een verklaring.</p>
<h2>'Leugenaars'</h2>
<p>Volgens Laurents moeder suggereerde de universiteit in het gesprek dat de ouders Laurent te veel onder druk hebben gezet. "Er zijn alleen maar verliezers als er psychiaters aan te pas komen", zou zijn gezegd.</p>
<p>Op zijn Instagrampagina maakt Laurent de TU Eindhoven uit voor leugenaars. "Vrijdag belde de schoolleiding op met excuses en zeiden ze dat ik mijn studie kan voltooien in december."</p>
