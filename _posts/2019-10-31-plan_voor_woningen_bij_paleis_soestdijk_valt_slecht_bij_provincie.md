---
layout: post
title: "Plan voor woningen bij paleis Soestdijk valt slecht bij provincie"
date: Thu, 31 Oct 2019 22:42:33 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/JQrI_tuh9cA/2308505"
image: "https://nos.nl/data/image/2019/10/31/588918/1008x567.jpg"
aantal: 362
unieke: 213
bron: "NOS"
---

<p>De toekomstplannen voor paleis Soestdijk zijn onzeker nu de provincie Utrecht een woningbouwproject bij het paleis niet ziet zitten. De verkoop van die huizen is volgens de eigenaar noodzakelijk om de restauratie van het paleis te financieren.</p>
<p>Naast het paleis zijn plannen voor vijftig appartementen en 48 vrijstaande huizen. Die wil de nieuwe eigenaar van het landgoed, de MeyerBergman Erfgoed Groep, er gaan bouwen op het voormalige terrein van de marechaussee, maar deels ook op een aangrenzend stuk bos. Het provinciebestuur vindt dat dit ten koste gaat van de cultuurhistorische waarde van het terrein.</p>
<p>"Het omringende bos is van belang als onderdeel van de geschiedenis die teruggaat tot de zeventiende eeuw, toen het jachtgebied van stadhouder Willem III was", stelt het bestuur in een brief aan Provinciale Staten. Het bos is een door de provincie beschermd oud bosgebied. "Oude bosgroeiplaatsen zijn belangrijk voor de Utrechtse biodiversiteit en vertegenwoordigen een belangrijke cultuurhistorische waarde", schrijft het provinciebestuur.</p>
<p>Hoe het er nu, vroeger Ã¨n na de verbouwing uitziet, zie je in deze video:</p>
<p>Woningbouw is alleen mogelijk als de provincie het beleid rondom oude bosgebieden aanpast, of een uitzondering maakt voor dit project. Het provinciebestuur is dit niet van plan, omdat dit de bescherming van deze oude bossen in de hele provincie in gevaar kan brengen.</p>
<p>De brief is een flinke domper voor de nieuwe eigenaar. Het paleis moet een ontmoetingscentrum worden en een podium voor innovatie. "Het is absoluut waar dat het woningbouwproject heel belangrijk is voor het totale project", zegt paleisdirecteur Floris de Gelder tegen RTV Utrecht.</p>
<p>Maar hij benadrukt ook dat er nog geen beslissing is genomen en dat de provincie alsnog een uitzondering kan maken. "Het gaat hier wel om een heel uniek project omdat het gaat om extreem belangrijk Nederlands erfgoed. In unieke situaties zijn uitzonderingen vaak net iets makkelijker te maken."</p>
<p>Een alternatief voor het woningbouwproject is volgens De Gelder niet makkelijk. "Je kan niet zomaar zeggen: we zoeken wel een ander gebied en dan gaan we daar wel huizen bouwen en dan komt het ook wel goed."</p>
<p>De provincie moet overigens nog een definitief besluit nemen over de voorstellen. Dat wordt in december verwacht.</p><img src="http://feeds.feedburner.com/~r/nosnieuwskoningshuis/~4/JQrI_tuh9cA" height="1" width="1" alt=""/>
