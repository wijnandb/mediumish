---
layout: post
title: "Aflossingsgoud Oranje en zilver voor Schulting op 500 meter in Shanghai"
date: Sat, 07 Dec 2019 10:06:00 +0100
category: schaatsen
externe_link: "http://feeds.nos.nl/~r/nossportschaatsen/~3/6NyZIQkOyIo/2313655"
image: "https://nos.nl/data/image/2019/12/07/612185/1008x567.jpg"
aantal: 234
unieke: 148
author: "NOS"
---

<p>Suzanne Schulting heeft bij de wereldbekerstrijd in Shanghai zilver gewonnen op de 500 meter. De Nederlandse shorttrackster moest in de finale de dit seizoen ongenaakbare Kim Boutin voor laten gaan. Yara van Kerkhof werd vijfde en Lara van Ruijven achtste.</p>
<p>Boutin pakte direct de leiding en sloeg in de laatste meters nog een ultieme aanval van Schulting af. Voor de Canadese was het al haar vierde wereldbekerzege dit seizoen op de 500 meter. Zondag volgt nog een tweede wedstrijd op de kortste afstand.</p>
<p>Rianne de Vries werd zesde op de 1.500 meter, een afstand die Schulting in de Chinese stad liet schieten. Halverwege de race lag De Vries nog aan de leiding, maar door vermoeidheid zakte ze per ronde een plaats naar achteren. De overwinning ging naar de Zuid-Koreaanse Kim A-lang.</p>
<p>Itzhak de Laat kwam bij de mannen op de langste individuele afstand, de 1.500 meter, niet verder dan de derde plaats in de B-finale. Hij revancheerde zich later op de aflossing voor gemengde ploegen, waarin hij in de eindstrijd aantrad samen met Daan Breeuwsma, Lara van Ruijven en Suzanne Schulting.</p>
<p>Na valpartijen van de Verenigde Staten en Canada was het Oranje-kwartet zeker van zilver. Als slotrijder moest De Laat de leiding afstaan aan Viktor An, maar met een prachtige inhaalmanoeuvre passeerde hij de Rus en met een sterk eindschot hield hij hem op de laatste meters net achter zich.</p><img src="http://feeds.feedburner.com/~r/nossportschaatsen/~4/6NyZIQkOyIo" height="1" width="1" alt=""/>
