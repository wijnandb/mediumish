---
layout: post
title: "'Revolutionaire Champions League-plannen uitgesteld of geschrapt'"
date: Tue, 10 Sep 2019 12:06:50 +0200
categories: 
- sport 
- voetbal 
externe_link: "https://nos.nl/l/2301108"
feature_image: "https://nos.nl/data/image/2019/09/10/576306/1008x567.jpg"
aantal: 274
unieke: 168
bron: NOS
---

<p>De hevige weerstand tegen revolutionaire wijzigingen in de opzet van Europese competities heeft zijn vruchten afgeworpen. Volgens de BBC zijn de plannen, die in 2024 voor het eerst uitgevoerd zouden worden, 'uitgesteld of geschrapt'.</p>
<p>In de nieuwe opzet zou de poulefase in de Champions League in vier groepen van acht gespeeld worden. Dat had betekend dat iedere deelnemende club minstens veertien wedstrijden zou gaan spelen. En meer wedstrijden betekent meer inkomsten.</p>
<p>Daarnaast zou er een promotie-degradatiesysteem voor het Europese clubvoetbal komen. Daarbij konden clubs degraderen uit de Champions League en promoveren vanuit de Europa League en de Europa League 2, het derde Europese toernooi dat vanaf 2021 van start gaat.</p>
<h2>Garanties voor topclubs</h2>
<p>Resultaten in de nationale competities zouden met de plannen niet langer de basis vormen voor deelname aan de Europese toernooien. Gevolg: de topclubs zijn dan bijna verzekerd van Champions League-voetbal en er komen minder kansen voor kleinere clubs om zich te plaatsen voor het belangrijkste Europese toernooi.</p>
<p>Ajax-directeur Edwin van der Sar is een uitgesproken voorstander van verandering van het huidige systeem. Van der Sar baseerde zich daarbij op het feit dat Ajax zich dit seizoen moest kwalificeren voor de Champions League, ondanks de halvefinaleplaats van de vorige editie.</p>
<p>Ook het alsmaar groeiende gat met clubs als Barcelona en Manchester City is voor Ajax en andere topclubs uit 'kleinere' competities reden om aan te sturen op een Champions League nieuwe stijl. Die zou het enorme verschil aan inkomsten verkleinen.</p>
<p>Dat is echter precies de reden dat de grote Europese competities tegen zijn. Zij vrezen het scenario waarin ze prestige en - misschien wel belangrijker - inkomsten kwijtraken aan de Champions League.</p>
