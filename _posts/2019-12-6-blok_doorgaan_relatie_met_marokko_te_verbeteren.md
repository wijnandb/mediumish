---
layout: post
title: "Blok: doorgaan relatie met Marokko te verbeteren"
date: Fri, 06 Dec 2019 08:58:10 +0100
category: nieuws
externe_link: "https://nos.nl/l/2313484"
image: "https://nos.nl/data/image/2019/12/06/611843/1008x567.jpg"
aantal: 348
unieke: 202
bron: "NOS"
---

<p>Minister Blok van Buitenlandse Zaken is niet van plan de Marokkaanse ambassadeur op het matje te roepen voor het afzeggen van een afspraak met staatssecretaris Broekers-Knol. VVD-Kamerlid Koopmans had vanochtend om die stap gevraagd.</p>
<p>Gisteren blies de ambassadeur op het laatste moment een gesprek met de VVD-staatssecretaris van Justitie en Veiligheid af. Broekers wilde met hem praten over het terugnemen door Marokko van uitgeprocedeerde asielzoekers. Naar verluidt wilde de ambassadeur ook andere onderwerpen aan de orde stellen. Kamerleden reageerden boos op de afzegging door Marokko, maar vanuit de Kamer klonk ook kritiek op het "onvermogen" van de staatssecretaris.</p>
<h2>Blok wil relatie met Marokko impuls geven</h2>
<p>Voor de wekelijkse vergadering van het kabinet benadrukte Blok vooral dat hij al eerder met zijn Marokkaanse collega heeft gepraat "om de relatie een impuls te geven en uit de incidenten te komen". Hij heeft toen ook afgesproken dat ambtenaren samen over allerlei onderwerpen zouden praten, zoals migratie, terrorismebestrijding en de aanpak van criminaliteit. Zo'n eerste ambtelijke gesprek is er al geweest. "Ik wil eigenlijk op die weg verder. Zo kunnen we er samen voor zorgen dat de relatie verbetert."</p>
<p>Dat gisteren de afspraak tussen de ambassadeur en Broekers op het laatste moment niet doorging, illustreert volgens Blok nog eens dat het goed is dat hij al eerder met zijn Marokkaanse collega over de "hobbels op de weg in de relatie" heeft gepraat.</p>
<p>Op de vraag wanneer het kabinet nu opnieuw met de Marokkaanse ambassadeur gaat overleggen en wie dat gesprek dan zal voeren, antwoordde Blok dat hij "echt nog niet bezig is agenda's te trekken".</p>
<h2>Hard en helder</h2>
<p>De regeringspartijen VVD en CDA vinden allebei dat de schuld vooral bij Marokko ligt, maar reageren heel verschillend op de gebeurtenissen van gisteren. In het NOS Radio 1 Journaal noemde VVD-Kamerlid Koopmans het afzeggen van het gesprek door Marokko enorm ondiplomatiek. "Daar moeten wij heel hard en helder over zijn."</p>
<p>Zijn CDA-collega Van Toorenburg benadrukte juist dat Nederland iets van Marokko nodig heeft: "Het stoort me dat het nu weer fout loopt. De staatssecretaris moet er gewoon voor zorgen dat ze aan tafel komt."</p>
