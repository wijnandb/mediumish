---
layout: post
title: "Driekwart jonge boeren wil duurzamer boerenbedrijf"
date: Wed, 11 Dec 2019 11:49:27 +0100
category: nieuws
externe_link: "https://nos.nl/l/2314260"
image: "https://nos.nl/data/image/2019/12/11/613364/1008x567.jpg"
aantal: 381
unieke: 223
author: "NOS"
---

<p>Driekwart van de jonge boeren is bezig om hun bedrijf duurzamer te maken, blijkt uit een enquête (pdf) van omroep KRO-NCRV en NAJK, de belangenvereniging voor jonge boeren. Tegelijkertijd vindt een op de drie het niet noodzakelijk dat de landbouw duurzamer wordt.</p>
<p>Die schijnbare tegenstelling komt volgens de voorzitter van de NAJK door de wet- en regelgeving. "Duurzaamheid is voor elk bedrijf anders. Jonge boeren zitten niet te wachten op verstikkende wet- en regelgeving die hen in een bepaalde hoek duwt en niet past bij hun bedrijf."</p>
<p>Als voorbeeld van duurzame stappen noemen de jonge boeren onder meer zonnepanelen en 'zoveel mogelijk voer van eigen land'. Ook is er een boer die nog meer wil doen met de warmte van melk. Anderen zijn wel aan het kijken hoe het duurzamer kan, maar zeggen inderdaad vast te lopen op regelgeving en vergunningen.</p>
<h2>'Landbouw is al een kringloop'</h2>
<p>Bijna acht op de tien boeren wil stappen zetten naar kringlooplandbouw of is daar al mee bezig, hoewel ook veel ondervraagden zeggen dat de landbouw al een kringloop is. "Het is alleen hip om het uit te spreken," schrijft een van hen.</p>
<p>Ondanks alle onzekerheden heeft de helft van de ondervraagden niet getwijfeld of ze boer wilden worden. De andere helft aarzelde vooral vanwege de wetgeving en de vraag of ze genoeg zouden verdienen met hun boerenbedrijf.</p>
<h2>Vlag of bord</h2>
<p>Vrijwel elke boer vindt de boerenstand onmisbaar voor de leefbaarheid op het platteland. Maar bijna 80 procent van de boeren zegt te weinig waardering te krijgen voor het werk. Een even groot percentage is actief betrokken bij de acties rond de stikstofcrisis.</p>
<p>Niet iedereen komt in actie op het Malieveld of bij het provinciehuis. Sommige boeren steunen de protesten door een vlag of bord op het eigen terrein te plaatsen. De helft van de actievoerende agrariërs doet dat door in gesprek te gaan met zijn of haar directe omgeving.</p>
<p>Landbouworganisaties kondigden gisteren nieuwe acties aan. Die staan gepland voor volgende week woensdag. De boeren zijn boos over de afspraken die Landbouwminister Schouten met provincies heeft gemaakt over de stikstofmaatregelen.</p>
<p>Hoe de acties er precies uit komen zien, is nog niet bekend. Wel is zeker dat het gaat om regionale protesten. Maandag gaan de boeren nog wel om de tafel met premier Rutte en minister Schouten.</p>
