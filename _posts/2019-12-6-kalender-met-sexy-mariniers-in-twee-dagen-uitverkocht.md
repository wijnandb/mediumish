---
layout: post
title: "Kalender met sexy mariniers in twee dagen uitverkocht"
date: Fri, 06 Dec 2019 13:24:53 +0100
category: entertainment
externe_link: "https://nos.nl/l/2313507"
image: "https://nos.nl/data/image/2019/12/06/611867/1008x567.jpg"
aantal: 220
unieke: 160
bron: "NOS"
---

<p>De kalender met sexy militairen die het Korps Mariniers gisteren lanceerde, voorziet in een behoefte. Na twee dagen is de oplage uitverkocht. "WOW, wat is de verkoop hard gegaan! Alle kalenders zijn op dit moment uitverkocht. Dank voor alle enthousiaste reacties. Wij gaan zo even de wal op om het te vieren", schrijft marinierskalender.nl.</p>
<p>Er zijn 3550 kalenders gemaakt, een symbolisch aantal omdat het volgend jaar 355 jaar geleden is dat het korps werd opgericht. De winst gaat naar twee goede doelen die (oud-)mariniers ondersteunen die kampen met fysieke of geestelijke problemen.</p>
<p>Voor 16,65 euro (het Korps werd in 1665 opgericht) had je thuis twaalf hunks hangen, zoals deze marinier:</p>
<p>De communicatie-afdeling van het Korps speelde al met de gedachte om met een ludieke actie het lustrum in 2020 te vieren, bijvoorbeeld met een kalender. "We wilden graag een kijkje in de keuken geven, de mariniers dichter bij de mensen brengen", vertelt woordvoerder Maurits Holle.</p>
<p>En toen lieten vier mariniers zich begin oktober naakt fotograferen voor de Tetris-challenge. "De foto kreeg veel reacties op sociale media en was het laatste zetje om de kalender te maken."</p>
<p>Nu alle kalenders zijn verkocht, wordt een besluit genomen of er een tweede oplage komt. "We willen hem eigenlijk wel exclusief houden, dus we weten nog niet of we dat gaan doen", zegt Holle.</p>
