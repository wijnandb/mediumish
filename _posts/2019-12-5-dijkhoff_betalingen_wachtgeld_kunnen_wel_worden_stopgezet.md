---
layout: post
title: "Dijkhoff: betalingen wachtgeld kunnen wel worden stopgezet"
date: Thu, 05 Dec 2019 20:04:07 +0100
category: politiek
externe_link: "https://nos.nl/l/2313432"
image: "https://nos.nl/data/image/2019/12/06/611642/1008x567.jpg"
aantal: 304
unieke: 183
bron: "NOS"
---

<p>De uitbetalingen van het wachtgeld van VVD-fractievoorzitter Klaas Dijkhoff kunnen wel degelijk worden stopgezet zonder dat hij alle tot dusver uitgekeerde bedragen moet terugbetalen. Eerder deze week zei het ministerie van Binnenlandse Zaken nog dat dat niet kon, maar het blijkt toch wat anders te liggen.</p>
<p>Dijkhoff besloot na de ophef over zijn wachtgeld zijn uitbetalingen maandelijks terug te storten.</p>
<p>Maar omdat hij de uitleg van de regels door Binnenlandse Zaken niet vertrouwde, zocht hij contact met de uitvoerder van de wachtgeldregels, APG, zo meldt hij aan RTL nieuws. </p>
<p>Het bleek dat het stopzetten van wachtgeld zonder terugbetalen wel kan. Volgens Dijkhoff was het "binnen een kwartier geregeld", bevestigt hij ook tegen de NOS.</p>
<p>Om het wachtgeld stop te zetten, puzzelde Dijkhoff zelf een oplossing uit waarvan Binnenlandse Zaken dinsdag nog meldde dat dit niet mogelijk was.</p>
<p>Een woordvoerder van Binnenlandse Zaken zegt dat ze op het ministerie de optie die nu door Dijkhoff en het APG is besproken "niet kenden". "De uitvoering van de regeling is bij het APG belegd, het was tot dusver niet duidelijk dat dit een optie was".</p>
<h2>Fout kan</h2>
<p>Dijkhoff is verbaasd dat het departement de regels zelf niet goed kent. Hij zegt dat hij er "niet vrolijk" van werd.</p>
<p>"Maar een fout maken kan. Ik ben na deze week de laatste om daar wat van te zeggen."</p>
<p>Deze week werd ook bekend dat de VVD'er een reiskostenvergoeding van 4900 euro heeft aangenomen, terwijl hij gratis gebruik kon maken van een auto met chauffeur van de fractie.</p>
<p>Dijkhoff noemde dat "een domme fout" en betaalt dat bedrag terug.</p>
<p>Wat VVD-voorzitter Christianne van der Wal betreft hoeft er verder geen onderzoek meer naar Dijkhoff gedaan te worden. "Voor mij is de zaak klaar, want er is geen sprake van een integriteitskwestie", aldus Van der Wal donderdagavond tegen de NOS.</p>
