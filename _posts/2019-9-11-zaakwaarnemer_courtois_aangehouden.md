---
layout: post
title: "Zaakwaarnemer Courtois aangehouden"
date: Wed, 11 Sep 2019 11:20:46 +0200
categories: 
- sport 
- voetbal 
externe_link: "https://www.telegraaf.nl/sport/2014838820/zaakwaarnemer-courtois-aangehouden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cc563110-d477-11e9-baff-02d2fb1aa1d7.jpg"
aantal: 197
unieke: 135
bron: De Telegraaf
---

<p class="intro">Bij een aantal huiszoekingen met betrekking tot omkoping en witwaspraktijken in het Belgische voetbal zijn twee personen aangehouden. De invallen hadden plaats in Monaco, België en Londen.</p> <p>Volgens de Waalse omroep RTBF zou één van de twee de voetbalmakelaar Christophe Henrotay zijn, de zaakwaarnemer van onder meer de Belgische internationals Thibaut Courtois, Youri Tielemans en Kevin Mirallas.</p><p>Het Belgische Openbaar Ministerie meldt slechts dat de huiszoekingen werden geleid door een onderzoeksrechter uit Brussel en uitgevoerd door het Centraal Orgaan ter Bestrijding van de Corruptie die daarbij samenwerkt met de lokale politie. „De feiten betreffen het witwassen van geld en private omkoping in het kader van transfers van voetbalspelers”, valt te lezen in een persbericht.</p><p>De huiszoekingen volgen op een eerdere operatie waarbij in april kantoren van Anderlecht en de Belgische voetbalbond werden bezocht. Dat onderzoek spitst zich toe op de financiële constructies rond de transfer van spits Alexander Mitrovic van Anderlecht naar Newcastle United in 2015.</p><p>Het staat los van Operatie Zero, het onderzoek rond voetbalmakelaars Mogi Bayat en Dejan Veljkovic, dat in oktober 2018 leidde tot een reeks arrestaties in het voetbalmilieu. Het OM geeft voorlopig geen details vrij over de identiteit van de personen die opgepakt zijn.</p>
