---
layout: post
title: "Arda Turan ontloopt 12 jaar cel en kan zich op waardig slot carrière richten"
date: Wed, 11 Sep 2019 22:38:40 +0200
category: sport
externe_link: "https://nos.nl/l/2301320"
feature_image: "https://nos.nl/data/image/2019/09/11/576645/1008x567.jpg"
aantal: 265
unieke: 165
bron: "NOS"
---

<p>Arda Turan is door een Turkse rechtbank veroordeeld tot een voorwaardelijke gevangenisstraf van twee jaar en acht maanden. De middenvelder van Barcelona kreeg de straf wegens illegaal wapenbezit, het afvuren van een wapen met het doel paniek te zaaien en geweldpleging.</p>
<p>De 32-jarige Turan, die is verhuurd aan het Turkse Basaksehir, sloeg in oktober vorig jaar de Turkse zanger Berkay Sahin een gebroken neus in een nachtclub in Istanbul. De voetballer zou Sahin daarna ook in het ziekenhuis hebben bedreigd met een wapen.</p>
<p>Het Openbaar Ministerie had voor de vergrijpen een gevangenisstraf van 12,5 jaar geëist. De rechtbank ging daar echter niet in mee en kwam tot een voorwaardelijke straf, met een proeftijd van vijf jaar. Als Turan in die periode weer in de fout gaat, moet hij alsnog de cel in. Van zijn club Basaksehir kreeg de speler een boete van zo'n 400.000 euro.</p>
<h2>Megaschorsing</h2>
<p>Turan liet zich vorig jaar ook op het voetbalveld niet onbetuigd, tijdens een competitieduel met zijn club Basaksehir viel hij een grensrechter aan. Dat leverde hem een megaschorsing op van zestien duels, die na hoger beroep werd gereduceerd tot tien wedstrijden.</p>
<p>De spelverdeler was lange tijd het boegbeeld van een Turkse generatie, die in 2008 nog de halve finale bereikte van het EK. Turan vierde kampioenschappen met Galatasaray, Atlético Madrid en Barcelona en speelde de laatste van zijn honderd interlands inmiddels bijna twee jaar geleden.</p>
<p>Turan hoopt in zijn geboorteland zijn carrière waardig af te sluiten, maar ook dat heeft hem vooralsnog niet meegezeten. In de Turkse titelstrijd verspeelde hij vorig seizoen met Basaksehir een grote voorsprong aan Galatasaray.</p>
