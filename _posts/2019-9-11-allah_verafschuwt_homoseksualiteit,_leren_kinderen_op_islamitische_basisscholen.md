---
layout: post
title: "Allah verafschuwt homoseksualiteit, leren kinderen op islamitische basisscholen"
date: Wed, 11 Sep 2019 16:58:57 +0200
category: nieuws
externe_link: "https://nos.nl/l/2301278"
feature_image: "https://nos.nl/data/image/2019/09/11/576583/1008x567.jpg"
aantal: 550
unieke: 314
bron: NOS
---

<p>Meisjes en jongens mogen elkaar niet aankijken, geen "kleding van ongelovigen" dragen en Allah verafschuwt homoseksualiteit. Dat leren kinderen op islamitische basisscholen in Nederland. De lessen staan in het seksuele voorlichtingsboek Help! Ik word volwassen uitgegeven door de islamitische scholenkoepel ISBO, die het heeft ontwikkeld voor de 44 aangesloten basisscholen.</p>
<p>Na vragen van NRC Handelsblad en Nieuwsuur heeft de scholenkoepel een aanvullende lerarenhandleiding opgesteld en naar alle aangesloten scholen gestuurd, waarin tal van passages uit het werkboek nader worden toegelicht. De koepel schrijft dat, "na vragen van de media, sommige zinsneden in de boeken multi interpretabel zijn en daardoor anders uitgelegd kunnen worden".</p>
<h2>Verbod</h2>
<p>Het gaat onder meer om een hoofdstuk uit de lesmethode over homoseksualiteit. Met behulp van een gewelddadige tekst uit de koran leren kinderen dat Allah een compleet volk vernietigde omdat daar homoseksualiteit voorkwam. "Op dit verhaal is het verbod in de islam op het hebben van gemeenschap met iemand van hetzelfde geslacht gebaseerd", aldus het boek.</p>
<p>Ook transgenders komen voor in de methode: "een geslachtsverandering is niet toegestaan" en "Allah vervloekt" jongens die op meisjes willen lijken en andersom.</p>
<p>In de toelichting staat nu dat deze passage hard kan aankomen, Docenten wordt geadviseerd vooral ook aandacht te schenken aan de passage waarin staat dat moslims zelf geen geweld mogen gebruiken tegen homoseksuelen.</p>
<p>Daarnaast vermeldt het boek strenge gedrags- en kledingvoorschriften voor met name meisjes. Kinderen moeten bijvoorbeeld op internet zoeken naar plaatjes van meisjes die niet-correct gekleed zijn, omdat zij bijvoorbeeld te strakke kleren dragen onder hun hoofddoek.</p>
<p>Vervolgens moeten plaatjes van hoe het wel-en-niet hoort worden ophangen in de meisjestoiletten op school, luidt een opdracht in het werkboek. In de nieuwe versie heeft de ISBO besloten deze passage te schrappen.</p>
<h2>Overspel</h2>
<p>Ook leren jongens en meisjes dat zij vanaf de pubertijd bij elkaar uit de buurt moeten blijven en zelfs geen oogcontact mogen maken. Oogcontact geldt namelijk als een vorm van "zina" (overspel), aldus het boek, en daarop staat "een grote straf in het hiernamaals".</p>
<p>De Inspectie van het Onderwijs kan niet zeggen of zij al bekend was met het boek, zegt een woordvoerder, omdat inspecteurs geen overzicht van specifiek lesmateriaal zouden bijhouden. In de passages die door NRC en Nieuwsuur zijn voorgelegd, ziet de Inspectie geen aanleiding tot ingrijpen, omdat deze niet in strijd zouden zijn met basiswaarden van de democratische rechtsstaat.</p>
<p>"De inspectie kijkt bij lesmateriaal altijd hoe dat in de context toegepast wordt. Deze voorbeelden geven op zich zelf staand geen aanleiding om te veronderstellen dat er wettelijke grenzen worden overschreden", zegt de Onderwijsinspectie.</p>
<h2>Onacceptabel</h2>
<p>Hoogleraar pedagogiek Micha de Winter van de Universiteit Utrecht ziet w√©l een rol voor de Inspectie, omdat de lesmethode haaks zou staan op "goed burgerschap" een verplicht onderwijsdoel.</p>
<p>"Een belangrijk aspect van burgerschapsonderwijs is dat kinderen leren om kritisch na te denken en zelf keuzes te maken. In dit lesboek wordt heel duidelijk voorgeschreven hoe je moet leven en hoe niet. Dat verhoudt zich niet met de westerse manier van samenleven, waarin mensen een grote mate van vrijheid hebben om te kiezen hoe zij willen leven."</p>
<p>COC, de belangenvereniging voor de LHBTI-gemeenschap, noemt de schoolboeken "onacceptabel" en vindt dat de onderwijsinspectie moet ingrijpen.</p>
<p>Help! Ik word volwassen is in 2013 ontwikkeld door de islamitische scholenkoepel ISBO nadat alle scholen werden verplicht aandacht te besteden aan seksuele diversiteit.</p>
