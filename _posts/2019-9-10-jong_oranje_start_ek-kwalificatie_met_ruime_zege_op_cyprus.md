---
layout: post
title: "Jong Oranje start EK-kwalificatie met ruime zege op Cyprus"
date: Tue, 10 Sep 2019 21:12:37 +0200
category: sport
externe_link: "https://nos.nl/l/2301184"
feature_image: "https://nos.nl/data/image/2019/09/10/576421/1008x567.jpg"
aantal: 312
unieke: 193
bron: NOS
---

<p>Jong Oranje is de EK-kwalificatie begonnen met een simpele zege op Cyprus in Doetinchem: 5-1. Na een 1-0 achterstand stelden Teun Koopmeiners, Dani de Wit (twee keer), Kaj Sierhuis en Deyovaisio Zeefuik orde op zaken.</p>
<p>Cyprus had niks in te brengen in Doetinchem, maar kwam in de 10de minuut wel verrassend op voorsprong. Na een onderschepte voorzet van Zeefuik zetten de Cyprioten een counter in en profiteerde spits Ruel Sotiriou van zwak ingrijpen van Justin Hoogma.</p>
<h2>Mooie aanvallen</h2>
<p>De Nederlandse ploeg van bondscoach Erwin van de Looi raakte niet in paniek en via een strafschop van Koopmeiners kwam Jong Oranje binnen vijf minuten weer op gelijke hoogte. Voordat er een half uur was gespeeld stond het al 3-1 na twee mooie aanvallen. De Wit kopte op aangeven van Sierhuis van dichtbij binnen na een prachtpass van uitblinker Koopmeiners en Sierhuis tikte op aangeven van Zeefuik binnen na een steekpass van Calvin Stengs.</p>
<p>De tweede helft was van minder niveau. Stengs schoot over en De Wit miste een enorme kans. Vijf minuten voor tijd vond Jong Oranje het net weer. Invaller Tahith Chong zette de aanval op, De Wit zocht en vond de combinatie met Noa Lang en na een subtiele aanraking van invaller Daishawn Redan maakte De Wit zijn tweede goal.</p>
<h2>Late goals in tweede helft</h2>
<p>Na een van de vele goede dieptepasses van aanvoerder en uitblinker Koopmeiners was het De Wit die keeper Andreas Paraskevas tot een redding dwong en Zeefuik die in de rebound scoorde. Cyprus liet de tweede helft helemaal niets meer zien. Het bleef voor de Cyprioten bij één schot op doel, het doelpunt.</p>
<p>Op 11 oktober is Jong Portugal, met twee zeges in twee duels koploper in groep 7, de volgende tegenstander. De negen groepswinnaars en de beste nummer twee gaan naar het EK 2021. De overige acht nummers twee gaan naar de play-offs om vier EK-tickets.</p>
