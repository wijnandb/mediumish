---
layout: post
title: "Sport Kort: Nieuwe rol voor Bak bij NTT Pro Cycling"
date: Fri, 06 Dec 2019 12:01:00 +0100
categories: 
- sport 
- algemeen 
externe_link: "https://www.telegraaf.nl/sport/1866599696/sport-kort-nieuwe-rol-voor-bak-bij-ntt-pro-cycling"
image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cd8c7c4a-1817-11ea-ab0d-02d1dbdc35d1.jpg"
aantal: 652
unieke: 370
bron: "De Telegraaf"
---

<p class="intro">In de rubriek Sport Kort besteedt Telesport aandacht aan de meest uiteenlopende gebeurtenissen in de sportwereld: van voetbal tot darts, van tennis tot golf, van atletiek tot wielrennen en alles daar tussenin.</p> <p>11.59 uur: Lars Bak hangt zijn fiets aan de wilgen, maar blijft actief in het wielrennen. Hij zal de rol van ploegleider op zich nemen.</p><p>NTT Pro Cycling (voorheen Team Dimension Data) legt het vertrouwen in de 39-jarige Deense ex-wielrenner door hem te benoemen tot Assistent Sports Director. „Ik ben blij hoe alles is gelopen en ben klaar voor deze nieuwe uitdaging. Ik moet nu zelf in mijn hoofd de omslag maken van coureur naar ploegleider”, aldus Bak in een door zijn ploeg verstuurd persbericht.</p><p>„Het is een grote verandering en alles zal nieuw zijn voor mij”, zegt Bak, die blij is met de ervaring die de NTT Pro Cycling in huis heeft. „Ik ben eigenlijk weer stagiair. Ik heb als renner veel ervaring, maar als ploegleider heb ik nog genoeg te leren.”</p><p>Voetbal: Lagerbäck ook bij mislopen EK bondscoach Noorwegen</p><p>11.38 uur: Lars Lagerbäck blijft bondscoach van Noorwegen, ook als de Noorse voetballers zich niet weten te plaatsen voor het EK van volgend jaar. Het contract van de 71-jarige Lagerbäck is verlengd tot het WK van 2022 in Qatar.</p><p>De Zweed heeft het Noorse elftal sinds begin 2017 onder zijn hoede. Lagerbäck was daarvoor bondscoach van Zweden, Nigeria en IJsland, waarmee hij zich wist te plaatsen voor het EK 2016. Op de Europese eindronde haalden de debuterende IJslanders zelfs de kwartfinales.</p><p>Onder leiding van Lagerbäck slaagde Noorwegen er niet in het WK 2018 te halen. In de kwalificatiereeks voor het EK 2020 eindigden de Noren als derde in de poule, achter Spanje en Zweden. Via de play-offs kan Noorwegen zich in maart alsnog plaatsen. De ploeg van Lagerbäck, met daarin onder anderen de AZ-spelers Jonas Svensson en Fredrik Midtsjø, moet dan in de halve finale afrekenen met Servië en vervolgens ook de winnaar van Schotland - Israël verslaan. Met Lagerbäck als bondscoach steeg Noorwegen op de wereldranglijst van de 81e naar de 44e plaats.</p><p>Zeilen: Bekkering en Duetz naar plek twee WK</p><p>08.50 uur: De zeilsters Annemiek Bekkering en Annette Duetz hebben hun opmars bij het WK in de 49erFX-klasse doorgezet. De regerend wereld- en Europees kampioenen klommen op de derde wedstrijddag voor de kust van Auckland naar de tweede plaats in het klassement. Bekkering en Duetz staan nu nog 11 punten achter op het Braziliaanse duo Martine Grael/Kahena Kunze.</p><p>„We hebben drie mooie wedstrijden gevaren”, zei Bekkering. Het Nederlandse duo, al zeker van deelname aan de Olympische Spelen van Tokio, eindigde in de eerste race als tweede achter landgenotes Odile van Aanholt en Cecile Janmaat, die zo hun eerste WK-zege boekten in deze klasse. Bekkering en Duetz wonnen de tweede race van de dag en werden zesde in race drie.</p><p>Van Aanholt en Janmaat kwamen na hun zege als achttiende en veertiende over de finish. Ze staan nog steeds op plek zes in het klassement.</p><p>Basketbal: Raptors opnieuw onderuit in eigen huis</p><p>07.30 uur: De basketballers van Toronto Raptors hebben hun tweede nederlaag op rij voor eigen publiek moeten incasseren. De kampioen van de NBA legde het af tegen Houston Rockets, dat op Canadese bodem met 119-109 won. De Raptors hadden twee dagen eerder tegen Miami Heat hun eerste thuisnederlaag van dit seizoen geleden (110-121).</p><p>Bij Houston Rockets tekende Russell Westbrook voor een zogeheten triple-double: 19 punten, 13 rebounds en 11 assists. Ben McLemore was de topschutter met 28 punten, James Harden gooide 23 punten bij elkaar. De vedette van de Rockets moest aan het einde van het derde kwart even van het veld, nadat hij op zijn hoofd was geraakt door Serge Ibaka. Harden oogde aangeslagen en ging naar de kleedkamer, maar keerde in het vierde kwart terug op het veld.</p><p>Met veertien zeges tegenover zeven nederlagen staan de Rockets op de vijfde plek in het westen. De Raptors nemen met 15-6 de vierde plek in de oostelijke divisie in.</p>
