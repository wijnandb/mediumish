---
layout: post
title: "Gemeenten worstelen met stilgelegde projecten door stikstofuitspraak"
date: Mon, 09 Sep 2019 17:39:39 +0200
category: nieuws
externe_link: "https://nos.nl/l/2301009"
feature_image: "https://nos.nl/data/image/2019/09/09/576143/1008x567.jpg"
aantal: 376
unieke: 216
bron: NOS
---

<p>Van woonwijken waar een streep door gaat tot boerenbedrijven die niet mogen uitbreiden. Tenminste zeven gemeenten hebben honderd of meer projecten die in de knel komen vanwege de stikstofuitspraak van de Raad van State. Dat blijkt uit een enquête van Nieuwsuur onder Nederlandse gemeenten.</p>
<p>Zo meldt de gemeente Leudal in Limburg dat er 133 projecten worden geraakt door de uitspraak van de Raad van State. Het Friese Weststellingwerf en het Gelderse Zutphen melden respectievelijk 118 en 113 projecten die in gevaar kunnen komen. 165 gemeenten hebben de enquête ingevuld.</p>
<p>Van alle projecten die door de gemeenten zijn genoemd, betreft 52 procent de bouw van woningen. Daarnaast gaat het in 16 procent om plannen in de landbouw. En 12 procent van de geraakte projecten zijn te vinden in de industrie.</p>
<p>Wil je weten of in jouw gemeente ook projecten zijn stilgelegd? Bekijk het op de kaart hieronder:</p>
<p>De Raad van State bepaalde in mei dat het Nederlandse programma om stikstof terug te dringen niet voldoet. Het kabinet denkt al maanden na over een goede aanpak en praat er elke vrijdag over. En een commissie onder leiding van oud-minister Johan Remkes werkt aan een advies.</p>
<p>De gemeenten willen snel duidelijkheid van het kabinet zodat ze verder kunnen. De wethouder Ruimte en Economie van de gemeente Schagen, Jelle Beemsterboer, zegt dat hij had verwacht dat er direct na de uitspraak van de Raad van State op 29 mei al een plan van het kabinet zou liggen.</p>
<p>"Een plan met daarin duidelijkheid voor de gemeenten. Want die uitspraak kwam echt niet als een verrassing. Nu blijft er nog steeds onduidelijkheid bestaan", zegt Beemsterboer. En de vertraging in projecten die nu ontstaat, kan hij naar eigen zeggen niet uitleggen aan zijn inwoners.</p>
<p>"We willen hier een oud kassencomplex slopen voor de bouw van zestig gasloze woningen. Vanwege de stikstofuitspraak moeten we nu een uitgebreid onderzoek laten doen en dat leidt op zijn minst tot vier maanden vertraging. Terwijl iedereen kan bedenken dat een oud kassencomplex meer stikstof uitstoot."</p>
<p>Ook de bouw van een wildopvangcentrum in Renkum ligt nu stil. Het duurzame ontwerp voor de opvang is al helemaal klaar, maar de stikstofuitspraak gooit vlak voor de eindstreep roet in het eten.</p>
<p>Bekijk hieronder het gehele blok over stikstof uit de uitzending:</p>
