---
layout: post
title: "Journalist heeft straks toestemming nodig om te werken in terreurgebied"
date: Tue, 10 Sep 2019 23:38:05 +0200
category: politiek
externe_link: "https://nos.nl/l/2301194"
feature_image: "https://nos.nl/data/image/2019/09/10/576439/1008x567.jpg"
aantal: 197
unieke: 132
bron: NOS
---

<p>Een journalist of hulpverlener heeft straks toestemming nodig van het ministerie van Justitie en Veiligheid om te kunnen werken in een gebied dat door terroristen wordt gecontroleerd. Een meerderheid van de Tweede Kamer heeft dinsdag ingestemd met een omstreden wetsvoorstel van minister Grapperhaus dat dit bepaalt.</p>
<p>De minister wil het verblijf in terreurgebied zonder toestemming strafbaar maken. Dit maakt het makkelijker om Syriëgangers langer vast te houden terwijl het onderzoek naar terroristische activiteiten loopt. Het wetsvoorstel moet nog worden goedgekeurd door de Eerste Kamer.</p>
<p>Al in 2016 kwam toenmalig minister Van der Steur met een dergelijk voorstel, maar dat stuitte op verzet van journalistenvakbond NVJ en het Nederlands Genootschap van Hoofdredacteuren.</p>
<p>GroenLinks en D66 probeerden via een motie en amendement nog uitzonderingen voor journalisten en hulpverleners te maken, maar die werden door de Kamer verworpen.</p>
<p>De NVJ en het Nederlands en het Nederlands Genootschap van Hoofdredacteuren hebben principiële bezwaren en vestigen hun hoop nu op de senaat, die nog tegen kan stemmen. De wet bedreigt volgens de organisaties de onpartijdigheid van de journalistiek, wat gevolgen kan hebben voor het contact met bronnen. "Dit tast de onafhankelijkheid van de journalistiek aan", zegt NVJ-secretaris Thomas Bruning tegen de NRC.</p>
