---
layout: post
title: "Alesi, Villeneuve en Herbert na Formule 1-jaar: 'Was niet saai'"
date: Mon, 02 Dec 2019 06:27:43 +0100
categories: 
- sport 
- autosport 
externe_link: "https://nos.nl/l/2312930"
image: "https://nos.nl/data/image/2019/12/02/609041/1008x567.jpg"
aantal: 780
unieke: 413
bron: "NOS"
---

<p>Lewis Hamilton wereldkampioen, Mercedes kampioen. En Max Verstappen derde in de WK-stand na drie zeges en negen podiumplaatsen. Het Formule 1-jaar 2019 zit erop. Wat was het voor seizoen?</p>
<p>Vier vragen aan de ervaringsdeskundigen Jean Alesi, Jacques Villeneuve en Johnny Herbert.</p>
<p>Hoe beoordelen jullie dit seizoen? Domineerden de saaie optochten of was het prima zo?</p>
<p>Alesi: "Het was geen beresaai seizoen. Vanaf de zomer hebben we veel opwindende races gehad. Dat kwam vooral omdat Ferrari en Red Bull zich vooraan meldden. De prestaties van Honda en Verstappen waren ook indrukwekkend. Goed voor Nederland en goed voor de sport."</p>
<p>Villeneuve: "Het was goed. Zelfs een van de beste seizoenen die ik me kan herinneren. Het probleem is dat mensen tegenwoordig te snel verveeld raken. Er gebeurde genoeg. De overwinningen van Max, de val van Ferrari en de blunders daar. Een sensationele regenrace in Duitsland. Niks mis mee toch?"</p>
<p>Herbert: "De eerste races dacht ik: oei, daar gaan we weer. Maar daarna kwamen de gevechten. Wiel tegen wiel. Leclerc tegen Verstappen. Verstappen tegen Hamilton. Spierballenwerk. Het was geen slecht seizoen. Een geweldige voorbode voor 2020. Dan zal de top van het veld nog meer aan elkaar gewaagd zijn."</p>
<p>Welke coureur is de revelatie van 2019?</p>
<p>Alesi: "Charles Leclerc. Ik ben natuurlijk een beetje bevooroordeeld. Ik ben immers een echte Ferrari-man, maar in je tweede grand prix bij dit team al pole pakken: dat is sensationeel. Hij heeft een teamgenoot die viervoudig wereldkampioen is verslagen. Dit was bedoeld als een leerjaar voor hem, maar hij is al veel verder. Zeven poles, twee zeges en een thuisoverwinning in ItaliÃ«. Subliem."</p>
<p>Villeneuve: "Max! Hij is echt volwassen geworden, rijdt anders en beter. Hij is van een racewinnaar veranderd in een kampioenskandidaat. Ja, ik besef dat Nederland nu in shock is, omdat ik een compliment uitdeel. Ik heb veel kritiek op Verstappen gehad, maar het was 'nothing personal'. Ik heb niks tegen hem."</p>
<p>Herbert: "Debutant Lando Norris. Hij verslaat zijn teamgenoot Carlos Sainz dit jaar in de kwalificatie met 11-10 en dat zijn toch de rondjes die tellen. Lando is nog piepjong. Volgend jaar moet hij Carlos ook in de races vaker verslaan."</p>
<p>2019 draaide weer om Mercedes, Ferrari en Verstappens team Red Bull Racing. Wordt 2020 van hetzelfde laken een pak?</p>
<p>Alesi: "Helaas, ja. Het wordt een vreselijk duur jaar vanwege het nieuwe reglement in 2021. De grote teams hebben genoeg geld om te presteren in 2020 en tegelijk een topauto voor 2021 te ontwerpen. De rest zal moeten schipperen. Het gat tussen de top en de rest zal enorm zijn. Ik hoop dat ik het mis heb."</p>
<p>Villeneuve: "Het zal volgend jaar iets closer worden, maar niet genoeg. Er is niet genoeg gedaan om het veld op te schudden. Ik hoop en verwacht dat 2021 beter wordt dankzij de nieuwe regels en het budgetplafond. Maar het kan net zo goed gebeuren dat een team iets unieks uitvindt en een enorm gat slaat, zoals ooit met Brawn GP."</p>
<p>Herbert: "Rijke teams gaan volgend jaar met geld smijten, nu het nog kan. Vanaf 2021 is er een budgetplafond en ik ben bang dat juist daardoor het gat tussen de top en de rest weer enorm wordt. In 2020 zal het veld iets dichter op elkaar zitten, maar de auto's zijn bijna uitontwikkeld. Teams die nu dik een seconde per ronde verliezen, gaan dat gat ook volgend jaar niet dichten."</p>
<p>Wie pakt de titel in 2020? Verstappen? Leclerc? Of wordt het de zevende van Hamilton?</p>
<p>Alesi: "Zeven keer Hamilton zou een mijlpaal zijn, maar ik denk dat Leclerc hem kan pakken. Over de kansen van Verstappen twijfel ik. Hij is goed genoeg, maar die wissel van teamgenoten (Albon verving Gasly na de zomer) zit me niet lekker. Een topcoureur heeft stabiliteit nodig in een team. Mercedes heeft dat beter voor elkaar dan Red Bull. Ik verwacht trouwens wel dat de titelstrijd later beslist wordt. Ik denk dat we in Abu Dhabi volgend jaar de ontknoping krijgen."</p>
<p>Villeneuve: "Ik denk niet dat Ferrari klaar is voor 2020. Het staat nog niet op de rails daar. Red Bull en Honda hebben een paar keer gepiekt, maar je moet het hele seizoen top zijn. Daarom zet ik mijn geld op de zevende van Lewis."</p>
<p>Herbert: "Verstappen en Leclerc kloppen aan de deur. Bij Max verrast dat niemand, maar Leclerc heeft dit jaar als Ferrari-debutant veel meer druk op de ketel gehad. Hij heeft het onvoorstelbaar goed gedaan. Maar ik denk dat Mercedes nog een jaar scoort. Hamilton dus. Hij is nog steeds de beste. Sorry, Max!"</p>
<p>Ook een andere voormalig Formule 1-coureur, Jan Lammers, blikt in onderstaande video terug op het afgelopen seizoen en kijkt ook kort vooruit naar 2020.</p>
