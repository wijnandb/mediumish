---
layout: post
title: "Bertens over periode met Sluiter: 'Vier mooie, maar ook zware jaren'"
date: Tue, 26 Nov 2019 18:18:23 +0100
category: tennis
externe_link: "http://feeds.nos.nl/~r/nossporttennis/~3/tISgMVT3Szc/2312154"
image: "https://nos.nl/data/image/2019/11/26/596563/1008x567.jpg"
aantal: 518
unieke: 300
author: "NOS"
---

<p>Het was een jaar van pieken en dalen voor Kiki Bertens. De pieken waren duidelijk: ze won het prestigieuze graveltoernooi van Madrid en bereikte de vierde plaats op de wereldranglijst. Een ongekend succes voor een Nederlandse tennisster.</p>
<p>Maar er was ook de breuk met haar coach Raemon Sluiter. Na weer een teleurstellend grandslamtoernooi, de US Open, besloot het tot dan toe bijna onafscheidelijke duo tijdelijk uit elkaar te gaan. Bertens nam Elise Tamaëla mee op haar trip naar Azië.</p>
<p>Na de definitieve breuk met Sluiter - bijna vier weken geleden - hield Bertens de media op afstand en ging ze op vakantie. Nu geeft ze voor het eerst tekst en uitleg.</p>
<h2>Bertens kan weer zichzelf zijn</h2>
<p>"Met Elise voelde het gewoon heel erg goed. Ik voelde rust, kon heel goed trainen, ik kon mezelf zijn", vertelt Bertens. "Niet dat ik dat met Rae niet kon, maar je werkt toch al zo lang samen."</p>
<p>"Dag in dag uit, weken achter elkaar. Dat is heel erg pittig. Dan is het fijn als iemand het net op een andere manier benadert, net iets anders zegt. Dat kan voor nieuwe prikkels zorgen en daar was ik erg aan toe."</p>
<p>Tijdens een gesprek via Facetime zetten Bertens en Sluiter een punt achter hun samenwerking. "Die afspraak was zo gemaakt. Hoe had ik het anders moeten doen? Het was beter zo dan nog drie weken langer wachten tot na mijn vakantie. Raemon stond er ook achter."</p>
<p>De chemie met Sluiter was na vier jaar verdwenen, erkent Bertens. "Dat kan je zo wel zeggen. Het zijn vier hele mooie jaren geweest, maar wel vier zware jaren. Je ziet elkaar zoveel en het is zo intens. Op een gegeven moment ben je toe aan iets nieuws."</p>
<p>De keuze om met Sluiter te breken komt ook doordat Bertens ouder en volwassener is geworden. Ze is dan ook trots op haar besluit. "Ik ben heel erg gegroeid, als persoon en als speelster, mede dankzij Rae. Hij heeft ook altijd gezegd: over een paar jaar wil ik dat je je eigen keuzes maakt en mij niet meer nodig hebt."</p>
<p>"In het verleden ben ik er vaak tegenaan gelopen dat ik de keuzes op andere mensen afschoof en dat die voor mij moesten beslissen. Dit besluit kwam echt van mezelf uit, dat had ik een paar jaar geleden niet gekund. Natuurlijk is het eng, nog steeds denk ik: wat als het misgaat. Dat blijft in mijn hoofd zitten. Maar voor mij voelt het goed en ik ben trots dat ik deze keuze heb kunnen maken."</p>
<h2>Kritiek</h2>
<p>Niet iedereen was even enthousiast over de scheiding tussen Sluiter en Bertens. Zo schreef voormalig tennisser Jan Siemerink dat het winnen van een grandslamtoernooi en nummer een van de wereld worden nu verder weg dan ooit zijn voor Bertens, omdat ze nu terugkeert in haar comfortzone.</p>
<p>"Dan denk ik dat hij me niet heel erg goed kent", reageert Bertens. "Degene die het strengste is over zichzelf en het meest naar oplossingen zoekt, ben ik zelf. En Elise kan daarbij heel goed helpen. Ik hoop dat we het tegendeel kunnen bewijzen."</p><img src="http://feeds.feedburner.com/~r/nossporttennis/~4/tISgMVT3Szc" height="1" width="1" alt=""/>
