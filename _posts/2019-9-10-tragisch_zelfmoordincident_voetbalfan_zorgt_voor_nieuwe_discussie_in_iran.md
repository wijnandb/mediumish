---
layout: post
title: "Tragisch zelfmoordincident voetbalfan zorgt voor nieuwe discussie in Iran"
date: Tue, 10 Sep 2019 13:06:05 +0200
categories: 
- sport 
- voetbal 
externe_link: "https://nos.nl/l/2301124"
feature_image: "https://nos.nl/data/image/2019/09/10/576321/1008x567.jpg"
aantal: 339
unieke: 205
bron: NOS
---

<p>Een Iraanse vrouwelijke voetbalfan is maandag overleden nadat ze zichzelf vorige week voor een rechtbank in brand had gestoken. Ze had gehoord dat ze een gevangenisstraf van zes maanden zou moeten krijgen omdat ze in maart had geprobeerd een voetbalstadion te betreden, vermomd als man.</p>
<p>In Iran is het sinds de islamitische revolutie van 1979 voor vrouwen verboden om voetbalwedstrijden in stadions te bezoeken. Het komt vaker voor dat vrouwen ondanks dat verbod een poging wagen een stadion binnen te komen.</p>
<p>De 30-jarige vrouw, Sahar genaamd, staat bekend als 'The Blue Girl' omdat haar favoriete club Esteghlal in het blauw speelt. In maart deed ze zich voor als een man en droeg een blauw haarstukje en een lange jas, maar ze werd betrapt door de politie.</p>
<h2>Boycotten</h2>
<p>De tragische dood trekt veel aandacht bij voetbalsterren en bekende figuren in Iran. Ali Kamiri, 127-voudig international van Iran en van 2005 tot 2007 uitkomend voor Bayern München, is een uitgesproken voorstander van een beëindiging van het vrouwenverbod. Hij spoort Iraniërs nu aan om voetbalstadions te boycotten en te protesteren tegen de dood van Sahar.</p>
<p>De Iraans-Armeense voetballer Andranik Teymourian, die ooit de eerste christelijke aanvoerder was van de nationale ploeg van Iran en ook een van de sterspelers is van Esteghlal, oppert nu dat een van de belangrijkste voetbalstadions van Teheran naar Sahar moet worden vernoemd.</p>
<h2>'Verouderde gedachten'</h2>
<p>Masoud Shojaei, de huidige aanvoerder van de nationale ploeg van Iran, zegt dat het verbod "geworteld is in verouderde gedachten die niet door toekomstige generaties zullen worden begrepen".</p>
<p>Veel Iraniërs roepen FIFA-president Gianni Infantino op om het Iraanse nationale team wegens discriminatie van vrouwen in het land te diskwalificeren voor het WK 2022 in Qatar. Infantino liet afgelopen zomer al weten dat hij Iran heeft gevraagd om vrouwen in stadions toe te laten tijdens de WK-kwalificatiewedstrijden van het nationale team.</p>
<p>In 2018 mochten Iraanse vrouwen voor het eerst in 40 jaar een voetbalstadion in, maar dat ging niet om een livewedstrijd. Ze mochten het duel tussen Iran en Spanje op grote schermen bekijken.</p>
