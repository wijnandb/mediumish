---
layout: post
title: "Dennis ging door zware periode na plotselinge Tour-opgave"
date: Tue, 10 Sep 2019 15:56:17 +0200
categories: 
- sport 
- wielrennen 
externe_link: "https://nos.nl/l/2301143"
feature_image: "https://nos.nl/data/image/2019/09/10/576362/1008x567.jpg"
aantal: 328
unieke: 224
bron: NOS
---

<p>Een onduidelijk statement op de avond zelf, meer hoorden we niet van Rohan Dennis na zijn plotselinge opgave in de Tour de France. Bijna twee maanden later heeft de Australische wielrenner het stilzwijgen doorbroken, al blijven er zaken onduidelijk.</p>
<p>"Het is niet heel makkelijk geweest, als ik eerlijk ben", zegt Dennis tegen The Advertiser, een krant uit Australië. Gevraagd of de afgelopen weken de zwaarste periode uit zijn zevenjarige WorldTour-loopbaan was antwoordt hij: "Ja, zonder enige twijfel."</p>
<p>Op 18 juli gaf Dennis 80 kilometer voor de finish van etappe 12 op, een dag voor een individuele tijdrit waarvoor hij als regerend wereldkampioen favoriet was. "Dat was niet gepland, dat was ook geen stunt", aldus Dennis.</p>
<p>"Ik wist dat ik met wat shit zou moeten dealen als ik opgaf, hoewel ik niet had verwacht dat de reacties zó heftig zouden zijn, maar op de lange termijn was dit het beste om te doen. Als iemand niet gelukkig is, is het misschien ook het beste voor de rest van de ploeg."</p>
<p>Ontevredenheid over materiaal en kleding zou de achterliggende reden zijn, iets dat bevestigd werd door ploeggenoot Dylan Teuns, maar Dennis wil dat bevestigen noch ontkennen. Wel laat hij doorschemeren dat hij psychisch niet helemaal in orde was.</p>
<p>De avond dat Dennis de Tour verliet, reed zijn sportpsycholoog vier uur naar Frankrijk om de Australiër op te pikken en naar diens huis in Andorra te brengen. "We gingen naar huis, waar ik probeerde te ontspannen. Ik probeerde te relaxen en alles te verwerken, waarna ik de trainingen weer oppakte."</p>
<p>Intussen liet hij de buitenwereld gissen naar wat er allemaal gebeurd was. Dennis verwijderde zijn Twitter-account en reageerde nergens op. "Ik wilde geen olie op het vuur gooien."</p>
<p>Nu is hij terug en vastbesloten hoge ogen te gooien op de WK wielrennen, die op 22 september in Yorkshire beginnen. "Fysiek ben ik nog net zo goed als vorig jaar, bij een test reed ik twee weken geleden mijn beste resultaten ooit."</p>
