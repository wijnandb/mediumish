---
layout: post
title: "Knops hoopt op nieuwe start renovatie Binnenhof met minder geheimzinnigheid"
date: Tue, 10 Sep 2019 16:59:18 +0200
category: politiek
externe_link: "https://nos.nl/l/2301146"
feature_image: "https://nos.nl/data/image/2019/09/10/576367/1008x567.jpg"
aantal: 494
unieke: 288
bron: NOS
---

<p>Staatssecretaris Knops hoopt dat de problemen met de renovatie van het Binnenhof voorbij zijn nu het Rotterdamse bureau OMA ermee is gestopt. Knops wil voortaan zo veel mogelijk openbaarheid van de ontwerpen voor het historische complex, maar het is niet duidelijk of de tekeningen nu wel openbaar worden.</p>
<p>"Ik ben niet blij met hoe het gelopen is en hoop dat we een nieuwe start maken", zei de staatssecretaris in de Tweede Kamer.</p>
<p>Knops moest daar opheldering geven over het ontslag van architecte Ellen van Loon van het gerenommeerde Rotterdamse bureau OMA voor een bedrag van 2,7 miljoen euro. Voor dit bedrag kunnen staatssecretaris Knops en het Rijksvastgoedbedrijf (RVB) haar ontwerpen verder gebruiken. In de Tweede Kamer kwam de laatste tijd zoveel kritiek op haar als "megalomaan" bestempelde plannen dat Knops geen andere oplossing zag dan een wisseling van architect.</p>
<h2>Haast</h2>
<p>Architect Pi de Bruijn, de man achter de nieuwbouw van de Tweede Kamer in de jaren negentig, moet er nu voor zorgen dat het Binnenhof vanaf september 2020 in 5,5 jaar gerenoveerd kan worden voor 475 miljoen euro. Er is haast bij, een voorlopig ontwerp is er nog niet.</p>
<p>Van Loon verweerde zich vrijdag tegen de kritiek dat ze te dure en te ingrijpende plannen had gemaakt. "Het is de soberste renovatie die we ooit hebben gedaan", zei ze in een interview met de NOS:</p>
<p>Ook maakte ze haar ontwerpen openbaar. Ze toonde onder meer de afbeelding van de veelbesproken "tropische kantoortuin". Dat bleek een idee te zijn om een stuk groen door te trekken met enkele bomen.</p>
<h2>Communicatie</h2>
<p>De architecte was aan een strikte geheimhoudingsplicht gebonden. Het gebrek aan communicatie tussen de gebruikers (de Tweede Kamerleden) en de architecte is een belangrijke oorzaak van het mislukken van de samenwerking. Het vorige kabinet had vanwege de veiligheid de gehele renovatie als volstrekt geheim bestempeld.</p>
<p>De geheimhouding heeft onbedoeld voor problemen gezorgd," zegt ook Knops. "De deken van geheimzinnigheid heeft niet goed uitgepakt." Hij vindt niet dat het Rijksvastgoedbedrijf fouten heeft gemaakt met het oplossen van het groeiende onbegrip tussen de Kamerleden en Van Loon.</p>
<p>Staatssecretaris Knops over de "waanbeelden" en "de waarheid die geweld is aangedaan". </p>
<h2>Goede afloop</h2>
<p>De staatssecretaris zelf vindt dat hij alles geprobeerd heeft om de partijen bij elkaar te brengen. Maar zicht op een goede afloop kwam er niet. Ook procesbegeleider Pechtold, de vroegere D66-leider, kreeg het niet voor elkaar.</p>
<p>De staatssecretaris vindt de afkoopsom van 2,7 miljoen euro "zonde van het geld", maar neemt afstand van de bewoordingen waarmee OMA is gekwalificeerd.</p>
<p>Kamervoorzitter Arib zei enkele maanden geleden dat het Kamergebouw "niet verminkt" mag worden. Nu de plannen openbaar zijn, vindt ze niet dat ze te scherpe woorden heeft gebruikt, zegt ze desgevraagd op vragen van Nieuwsuur. Ze adviseert om het hele plan van Van Loon te bekijken. "Dan moet u heel goed kijken wat de verschillen zijn." Arib zegt dat het gebouw tot nu toe "prima" heeft gefunctioneerd. "Met liefde verblijven en werken we in dit gebouw."</p>
