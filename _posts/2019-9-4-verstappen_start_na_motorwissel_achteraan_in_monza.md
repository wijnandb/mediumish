---
layout: post
title: "Verstappen start na motorwissel achteraan in Monza"
date: Wed, 04 Sep 2019 11:54:22 +0200
categories: 
- sport 
- autosport 
externe_link: "https://nos.nl/l/2300283"
feature_image: "https://nos.nl/data/image/2019/08/30/573676/1008x567.jpg"
aantal: 172
unieke: 121
bron: NOS
---

<p>Max Verstappen start aanstaande zondag bij de Grand Prix van Italië in de achterhoede. De Nederlander krijgt voor de vierde keer dit seizoen een nieuwe Honda-motor in zijn Red Bull-bolide. Een coureur mag reglementair drie keer per seizoen van motor wisselen, bij de vierde keer volgt een straf.</p>
<p>Op het circuit in Monza, met weinig bochten, zijn auto's met een hoge topsnelheid in het voordeel. Op voorhand hebben Ferrari en Mercedes om die reden dan ook meer kans op de eindzege.</p>
<p>Alexander Albon, de nieuwe teamgenoot van Verstappen, kreeg afgelopen weekend op het circuit van Spa-Francorchamps in België al zijn nieuwe motor en begon zijn race daarom als zeventiende. Hij finishte als vijfde.</p>
<h2>Waardevolle data</h2>
<p>"In Spa hebben we waardevolle data verzameld", meldt motorleverancier Honda. "Daarmee hebben we enkele wijzigingen doorgevoerd voor de race in Italië. We geloven ondanks de straf in een goed resultaat."</p>
<p>Na het raceweekend in Italië is Singapore, twee weken later, aan de beurt. Het stratencircuit daar ligt de Red Bull-auto's beter. Bovendien is het daar lastig inhalen.</p>
