---
layout: post
title: "Kamminga en Toussaint zwemmen naar goud bij EK kortebaan"
date: Thu, 05 Dec 2019 18:28:44 +0100
categories: 
- sport 
- algemeen 
externe_link: "https://nos.nl/l/2313411"
image: "https://nos.nl/data/image/2019/12/05/611618/1008x567.jpg"
aantal: 922
unieke: 442
bron: "NOS"
---

<p>Arno Kamminga en Kira Toussaint hebben op de tweede dag van de EK zwemmen op de kortebaan in Glasgow Nederland de eerste gouden medailles bezorgd. Kamminga veroverde de Europese titel op de 200 meter schoolslag en Toussaint was de snelste op de 100 meter rugslag.</p>
<p>Op de 4 x 50 meter wisselslag gemengd was er voor de Nederlandse ploeg (Toussaint, Kamminga, Joeri Verlinden en Femke Heemskerk) zilver weggelegd.</p>
<h2>Opnieuw Nederlands record</h2>
<p>Kamminga, die gisteren al brons overhield aan de voor hem minder courante 50 meter, was als favoriet van start gegaan op de vierdubbele afstand en wist die rol volledig waar te maken.</p>
<p>De 24-jarige Katwijker won de finale in 2.02,36 en dat betekende opnieuw een verbetering van het Nederlands record, dat hij in de ochtenduren in de series al naar 2.02,41 had weten terug te brengen. Ook dat was 0,05 seconde onder zijn vorige toptijd.</p>
<p>Kamminga, die zichzelf zijn eerste individuele internationale titel bezorgde en Nederland het eerste goud op deze kampioenschappen, sloeg toe in de laatste 50 meter. Die legde hij met 31,17 bijna een seconde sneller af dan zijn concurrenten.</p>
<p>De Zweed Erik Persson legde met 2.02,80 beslag op de zilveren medaille. De Duitser Marco Koch, die in 2010 en 2015 goud won en in 2017 zilver, moest met 2.02,87 net als in 2013 genoegen nemen met brons.</p>
<p>Kamminga zal later deze week nog van start gaan op de 100 meter schoolslag en ook op dat nummer kan de Zuid-Hollander, die bij de EK kortebaan van 2017 al tot het gouden Nederlandse kwartet behoorde op de 4 x 50 meter wisselslag gemengd, goed uit de voeten.</p>
<h2>Toussaint minder snel</h2>
<p>Na Kamminga zwom ook Toussaint naar Europees goud. Ze was op de 100 meter rugslag de snelste, maar deed dat met minder overmacht dan verwacht. Met haar winnende tijd van 55,71 bleef de specialiste, die de afgelopen weken de nationale records aaneenreeg, ruim boven de 55,17 die ze gisteren in Glasgow had laten noteren.</p>
<p>Toussaint leidde in de finale van start tot finish en verwees de Russin Maria Kameneva (56,10) en de Britse Georgia Davies (56,73) naar de overige plaatsen op het podium.</p>
<p>Toussaint was woensdag in de series met 55,26 onder haar Nederlands record van 55,58 gedoken en had daar in de halve finales nog een schepje bovenop gedaan. Die 55,17 bleef een dag later ver buiten bereik, maar daar zal de 25-jarige Amstelveense maling aan hebben.</p>
<h2>Eerste individuele goud</h2>
<p>Ook voor Toussaint was het haar eerste individuele goud op een groot toernooi. Ze had bij de vorige EK in 2017 genoegen moeten nemen met het zilver, achter Katinka Hossz√∫. De Hongaarse, die woensdag de zestigste internationale titel toevoegde aan haar indrukwekkende erelijst, nam in Schotland niet deel aan dit nummer.</p>
<p>In 2017 won Toussaint wel twee gouden plakken als lid van de estafetteploeg op de 4 x50 meter wisselslag gemengd en de 4 x 50 meter vrije slag.</p>
<h2>Zilver met estafetteploeg</h2>
<p>Kamminga en Toussaint pakten ook op het slotnummer van de donderdag een medaille. Samen met Joeri Verlinden en Femke Heemskerk grepen zij zilver op de 4 x 50 meter wisselslag gemengd, het nummer waarop Nederland titelverdediger was.</p>
<p>Met 1.37,12 moest Oranje bijna een seconde toegeven op het Russische kwartet, dat met 1,36,22 tot hun eigen grote verrassing een wereldrecord noteerde. Denemarken eindigde met 1.38,02 als derde. De oude toptijd was met 1.36,40 sinds december 2018 in handen van een Amerikaans team.</p>
<p>Na de baantjes van Toussaint (rugslag) en Kamminga (schoolslag) lag Nederland zesde, maar Verlinden, die de plaats had ingenomen van 'ochtendzwemmer' Jesse Puts, boekte op de vlinderslag vier plaatsen progressie. Heemskerk trachtte daarna op de vrije slag de Russin Marina Kameneva te achterhalen, maar die hield eenvoudig stand.</p>
<p>De Russische ploeg bestond naast Kameneva uit Kliment Kolesnikov, Vladimir Morozov en Arina Soerkova.</p>
<h2>Knipping moet inhaalrace bekopen</h2>
<p>Arjan Knipping wist het voorbeeld van Kamminga en Toussaint, die dus ook solo naar een medaille zwommen, niet te volgen. Hij finishte op de 400 meter wisselslag als vijfde in 4.06,62 en dat was langzamer dan zijn persoonlijk record (4.05,76) uit de series, waarmee hij zich als derde voor eindstrijd had geplaatst.</p>
<p>Na een moeilijk eerste deel van de race waarin hij veel terrein prijsgaf, slaagde de 25-jarige Knipping er op de schoolslag in zich naar de derde plaats te knokken. Die inspanning moest hij echter bekopen op de afsluitende vrije slag.</p>
<p>Knipping baarde dit jaar opzien bij de WK langebaan in Gwangju, waar hij op dit nummer als tweede de finale haalde. Hij werd daarin laatste, maar had de buit al binnen, want zijn finaleplaats leverde hem een olympisch ticket en een A-status van NOC*NSF op.</p>
<p>De zege op de wisselslag ging naar de Brit Max Litchfield, die met 4.01,36 veruit de snelste was. De Rus Ilia Borodin greep met 4.03,65 het zilver en het brons was met 4.04,98 voor zijn landgenoot Daniil Pasynkov.</p>
<h2>Heemskerk naar finale op koningsnummer</h2>
<p>Femke Heemskerk heeft zich geplaatst voor de finale van de 100 meter vrije slag. De routinier, die in het verleden op EK's kortebaan dertien medailles (zes keer goud) won, was in de halve finales met 52,22 goed voor de derde tijd.</p>
<p>De Britse Freya Anderson plaatste zich met 51,95 als snelste voor de finale van vrijdag. De Deense Pernille Blume tekende met 52,18 voor de tweede tijd.</p>
<p>Voor Valerie van Roon viel op de 100 meter wisselslag het doek in de halve finales. Ze had met 1.00,40 in de series de twaalfde tijd gezwommen en verbeterde zich in de halve eindstrijd tot 1.00,27, maar dat was slechts de elfde tijd.</p>
