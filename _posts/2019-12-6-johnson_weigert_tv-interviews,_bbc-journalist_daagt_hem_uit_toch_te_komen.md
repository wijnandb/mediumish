---
layout: post
title: "Johnson weigert tv-interviews, BBC-journalist daagt hem uit toch te komen"
date: Fri, 06 Dec 2019 09:27:41 +0100
category: nieuws
externe_link: "https://nos.nl/l/2313486"
image: "https://nos.nl/data/image/2019/12/06/611832/1008x567.jpg"
aantal: 305
unieke: 210
bron: "NOS"
---

<p>Boris Johnson wil zich als enige Britse partijleider niet laten interviewen door doorgewinterd BBC-journalist Andrew Neil. Ook weigert hij een interview door tv-zender ITV.</p>
<p>Neil sprak gisteravond na zijn interview met Nigel Farage (Brexit-partij) de kijkers toe. Hij zei dat Johnson ondanks vele verzoeken heeft geweigerd om zich vast te leggen. "Bij alle verkiezingen deden de partijleiders gewoon mee. Tot hem." Komende donderdag kiezen de Britten een nieuw parlement.</p>
<p>Kijk hier hoe Neil Johnson uitnodigde:</p>
<p>Neil vertelde dat hij Johnson vooral wilde vragen naar zijn geloofwaardigheid en somde veronderstelde tegenstrijdigheden op die de Britse premier heeft verkondigd. "Deze interviews vormen al tientallen jaren een belangrijk onderdeel van onze verslaggeving van de verkiezingen", zei Neil in de camera. "In uw naam nemen we ze de maat en laten we de leiders verantwoording afleggen. Dat is democratie."</p>
<p>Het is nog niet te laat, zei Neil. De uitnodiging staat nog. Aan het slot daagde Neil Johnson zelfs uit. "Onze premier moet de presidenten Trump, Poetin en Xi het hoofd kunnen bieden. Dan is het toch zeker niet te veel gevraagd om mij een half uur te trotseren?"</p>
<h2>'Publiek is interviews zat'</h2>
<p>Verschillende Britse journalisten citeren vanmorgen een hooggeplaatste bron binnen Johnsons partij die zegt dat kijkers helemaal niet zitten te wachten op een interview met de premier. "Het publiek is interviews zat waarin het helemaal draait om de interviewer en eindeloze onderbrekingen. Het format is achterhaald en moet veranderen."</p>
<p>Vorige week deed Johnson, net als Farage, al niet mee aan een klimaatdebat van Channel 4. Nadat de zender daarom twee smeltende ijssculpturen in de studio had gezet, ontstond enige ophef.</p>
<p>Overigens treedt Johnson vanavond toch aan in een BBC-programma. Hij kruist de degens met Labour-voorman Corbyn in een een-op-eendebat.</p>
<p>De verkiezingen hebben alles te maken met de brexit. Onze correspondent Tim de Wit legt uit hoe dat zit:</p>
