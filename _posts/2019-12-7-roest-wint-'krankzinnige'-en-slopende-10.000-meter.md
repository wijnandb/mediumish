---
layout: post
title: "Roest wint 'krankzinnige' en slopende 10.000 meter"
date: Sat, 07 Dec 2019 14:01:16 +0100
category: schaatsen
externe_link: "http://feeds.nos.nl/~r/nossportschaatsen/~3/RF328_wc4BU/2313687"
image: "https://nos.nl/data/image/2019/12/07/612316/1008x567.jpg"
aantal: 530
unieke: 311
bron: "NOS"
---

<p>Patrick Roest en Thomas Krol hebben in Nur-Sultan allebei hun derde individuele wereldbekeroverwinning van het schaatsseizoen geboekt.</p>
<p>Roest, die vandaag zijn 24ste verjaardag viert, won in Kazachstan na een slopende rit tegen Jorrit Bergsma zijn eerste 10.000 meter in wereldbekerverband, Krol was eerder op de dag voor de tweede keer de snelste op de 1.000 meter.</p>
<h2>'Krankzinnige race' tegen Bergsma</h2>
<p>Op de 10.000 meter reed Roest in de voorlaatste rit tegen Bergsma en dat zorgde voor veel vuurwerk. Roest startte voortvarend, maar in het laatste deel van de rit kwam Bergsma steeds dichterbij. Roest leek zijn voorsprong te gaan verspelen, maar in de laatste ronden kreeg Bergsma het ook zwaar.</p>
<p>Bekijk hieronder de reacties van de hoofdrolspelers op de 10.000 meter:</p>
<p>Roest klokte uiteindelijk toch de snelste tijd (12.59,43), Bergsma eindigde met 13.11,02 als vijfde. Het zilver ging naar de Rus Danila Semerikov, de Canadees Graeme Fish pakte het brons.</p>
<h2>'Warme 10.000 meter'</h2>
<p>Na de race duurde het even voordat Roest voor de microfoon van Bert Maalderink verscheen. De winnaar was een beetje duizelig na een rit in zware omstandigheden. "Het was een hele zware tien kilometer. Niet omdat het ijs heel zwaar is, maar omdat het heel warm is in de hal. Dat maakt het extra zwaar. Ik moest er heel diep voor gaan", legde Roest uit.</p>
<p>Ook Marcel Bosker had het zwaar in de slotrit. Hij begon goed, had zelfs uitzicht op het podium, maar stortte in de slotfase in. "Ik had het zo heet, ik raakte oververhit denk ik. Het werd gewoon zwart voor mijn ogen", zei de 22-jarige schaatser. Bosker eindigde met 13.49,95 als laatste.</p>
<p>Roest veroverde dit seizoen al twee keer eerder wereldbekergoud: in Minsk en Tomaszow was hij de snelste op de 5.000 meter.</p>
<h2>Nederlands podium op 1.000 meter</h2>
<p>Het podium van de 1.000 meter kleurde in Nur-Sultan helemaal oranje. Thomas Krol rekende opnieuw af met wereldrecordhouder Kjeld Nuis, die tweede werd.</p>
<p>Krol, die bij de opening van het wereldbekerseizoen in Minsk voor het eerst een 1.000 meter in wereldbekerverband won, reed in Nur-Sultan met 1.08,41 de snelste tijd. Daarmee reed hij ook het baanrecord van Shani Davis uit 2011 (1.08,66) uit de boeken.</p>
<p>Krol's teamgenoot Kjeld Nuis, die via zijn sociale media liet weten dat hij last had van een verkoudheid en daarom de teamsprint vrijdag liet schieten, klokte 1.08,53. Kai Verbij maakte het Nederlandse podium compleet. De wereldkampioen eindigde met 1.08,81 als derde.</p>
<h2>Zelfvertrouwen bij Krol, Nuis baalt</h2>
<p>Krol heeft dit seizoen nu al drie wereldbekerzeges achter zijn naam staan, want twee weken geleden versloeg hij Nuis ook op de 1.500 meter in Polen.</p>
<p>Bekijk hieronder de interviews met Thomas Krol en Kjeld Nuis:</p>
<p>Krol wijt zijn progressie vooral aan zijn zelfvertrouwen, dat flink gegroeid is sinds hij in februari wereldkampioen werd op de 1.500 meter. "Het geloof om te winnen ontbrak soms. Toen ik vorig jaar heb gezien dat ik kon winnen, is het behoorlijk gegroeid", aldus Krol, die een moeilijke week achter de rug heeft.</p>
<p>Zijn opa, een groot schaatsfan, overleed terwijl Krol op trainingskamp was. "Ik wilde hem graag eren met een goede prestatie. Deze is voor hem", aldus Krol, wijzend op zijn gouden medaille.</p><img src="http://feeds.feedburner.com/~r/nossportschaatsen/~4/RF328_wc4BU" height="1" width="1" alt=""/>
