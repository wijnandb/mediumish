---
layout: post
title: "Krol verslaat Nuis nu wel op 1.500 meter in wereldbeker"
date: Sat, 23 Nov 2019 16:10:36 +0100
category: schaatsen
externe_link: "http://feeds.nos.nl/~r/nossportschaatsen/~3/ZghwHUBTLg4/2311692"
image: "https://nos.nl/data/image/2019/11/23/595618/1008x567.jpg"
aantal: 463
unieke: 263
bron: "NOS"
---

<p>Thomas Krol heeft voor de tweede keer in zijn schaatscarrière de 1.500 meter gewonnen in de wereldbeker. In het Poolse Tomaszów was hij sneller dan zijn grote concurrent Kjeld Nuis. Krol won de schaatsmijl bovendien in een baanrecord: 1.45,76.</p>
<p>Daarmee was Krol, die vorige week de 1.000 meter won in Minsk en derde werd op de 1.500 meter, ruim een seconde sneller dan het oude record (1.46,78) dat op naam stond van Denis Joeskov. De Russische schaatser werd derde (1.46,28).</p>
<p>Nuis, de winnaar van vorige week, klokte 1.45,95 en eindigde daarmee als tweede in Tomaszów. De olympisch kampioen, ook houder van het wereldrecord op de 1.500 meter, zag Krol vorig jaar ook al de wereldtitel pakken op 'zijn' afstand.</p>
<h2>Beste van de wereld</h2>
<p>"Ik baal hier wel van", vertelde Nuis na de wedstrijd in Polen. "Dat is logisch, maar Thomas was sneller en dan win je. Bij mij was het allemaal een beetje mat. In de rit van Thomas spat de strijd eraf. Hij heeft eerlijk gewonnen, ik heb gegokt en verloren."</p>
<p>Krol voelde zich tevreden en voldaan na zijn twee wereldbekeroverwinning van dit seizoen. "Het geeft aan dat ik supergoed rijd en dat ik een goede vorm heb. Ik kan met de beste van de wereld meedoen. Dat is een mooie bevestiging."</p>
<p>"Het grootste verschil met vorig seizoen is dat ik nu echt het geloof heb dat ik van iedereen kan winnen als ik doe wat ik kan. Dat is een geruststellende gedachte. En soms lukt dat wel en soms lukt het niet, maar ik kan niet vaak genoeg op één staan."</p>
<p>Patrick Roest, die vrijdag de 5.000 meter op zijn naam schreef, eindigde als zesde in 1.47,32. Marcel Bosker, de vierde Nederlandse schaatser die in actie kwam op het ijs in Tomaszów, werd veertiende (1.47,96).</p>
<h2>Zilver en brons voor Bergsma en Stroetinga</h2>
<p>Op de afsluitende massastart grepen de Nederlandse schaatsers naast het goud op de tweede dag in Tomaszów. Jorrit Bergsma werd tweede en Arjan Stroetinga eindigde als derde. De winst ging naar de Amerikaanse schaatser Joey Mantia.</p>
<p>Het was voor Mantia zijn tweede zege op de massastart in de wereldbeker. De laatste keer dat hij won, was in december 2016 in Heerenveen.</p>
<p>Bergsma, die vrijdag zesde werd op de 5.000 meter, zette tweeënhalve ronde voor het einde de achtervolging in op de ontsnapte Danila Semerikov. Hij had de Russische schaatser net op tijd te pakken, maar Mantia kwam nog over hem heen.</p>
<p>"Jammer", aldus Bergsma na de massastart. "Ik zat er dichtbij, maar ik moest volle bak achter die Rus aan. De tactiek was om later te gaan, maar ik moest wel. Ik ken het spelletje nu wel, de tactiek is zo belangrijk in de massastart. Het is zoveel meer dan alleen een snelle ronde rijden."</p><img src="http://feeds.feedburner.com/~r/nossportschaatsen/~4/ZghwHUBTLg4" height="1" width="1" alt=""/>
