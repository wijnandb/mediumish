---
layout: post
title: "Google: iPhones waren onbeschermd tegen aanvallen"
date: Fri, 30 Aug 2019 15:16:52 +0200
category: tech
externe_link: "https://nos.nl/l/2299614"
feature_image: "https://nos.nl/data/image/2019/08/30/573626/1008x567.jpg"
aantal: 141
unieke: 108
bron: NOS
---

<p>IPhones zijn minstens twee jaar lang kwetsbaar geweest voor cyberaanvallen. Beveiligingsexperts van Google zijn daar bij onderzoek achtergekomen, schrijven ze in een blog. IPhone-maker Apple, concurrent van Google, bevestigt de kwetsbaarheden en zegt dat de laatste versie van besturingssysteem iOS (12.4.1) is beschermd tegen de aanvallen.</p>
<p>Bij iPhone-gebruikers die bepaalde websites bezochten via de Safari-app, werd malware geïnstalleerd als de aanval succesvol verliep. Daarmee kon meegekeken worden wat de gebruikers deden. Dat gebeurde bij iPhones met de besturingssystemen iOS 10 tot en met iOS12. Volgens de onderzoekers hadden de websites duizenden bezoekers per week.</p>
<p>Op 1 februari deelde Google de uitkomsten van het onderzoek met Apple. Zes dagen daarna kwam een update waarin het lek gedicht was.</p>
<p>Apple laat weten aan de NOS dat alle kwetsbaarheden daarmee zijn verholpen en dat iedereen veilig is die sinds toen een update heeft geïnstalleerd.</p>
