---
layout: post
title: "Gregorius verlaat Yankees en tekent miljoenencontract bij Phillies"
date: Wed, 11 Dec 2019 08:26:34 +0100
category: sport
externe_link: "https://nos.nl/l/2314224"
image: "https://nos.nl/data/image/2019/12/11/613312/1008x567.jpg"
aantal: 314
unieke: 195
author: "NOS"
---

<p>Didi Gregorius trekt na vijf jaar de deur van Yankees Stadium achter zich dicht. De in Amsterdam geboren kortestop, die in 2015 werd binnengehaald bij New York Yankees als opvolger van clublegende Derek Jeter, tekent een contract voor een jaar bij Philadelphia Phillies.</p>
<p>De 29-jarige Gregorius gaat in een jaar naar verluidt 14 miljoen dollar (zo'n 12,6 miljoen euro) verdienen in Philadelphia, dat in 2011 voor het laatst de play-offs haalde en de laatste vijf jaar drie keer tot de slechtste ploegen van de MLB - de hoogste Amerikaanse profcompetitie - behoorde.</p>
<p>Vorig seizoen wonnen de Phillies, mede dankzij investeringen ter waarde van 400 miljoen dollar (zo'n 360 miljoen euro), voor het eerst in jaren evenveel duels als ze verloren (81 om 81). De ambitieuze honkbalploeg wil meer en trok behalve Gregorius ook al voormalig Yankees-coach Joe Girardi aan.</p>
<h2>Hereniging</h2>
<p>Girardi was van 2008 tot 2017 hoofdcoach van de Yankees en won in 2009 de World Series, uitgerekend tegen de toenmalige titelhouder Philadelphia Phillies. Onder zijn bewind werd Gregorius aangetrokken. De kortestop groeide uit tot vaste waarde in New York, dat afgelopen seizoen op de drempel van de World Series werd uitgeschakeld door Houston Astros.</p>
<p>De Yankees hadden een optie om het aflopende contract van Gregorius met een jaar te verlengen voor 17,8 miljoen dollar (zo'n 16 miljoen euro), maar besloten dat niet te doen.</p>
<h2>Yankees trekken portemonnee voor Cole</h2>
<p>Door Gregorius te laten gaan, heeft New York Yankees geld vrijgemaakt om werper Gerrit Cole over te nemen van Houston Astros. Cole, die in oktober met de Astros in de World Series verloor van Washington Nationals, tekent een contract voor liefst negen seizoenen ter waarde van zo'n 292 miljoen euro.</p>
<p>Cole gaat zodoende een slordige 32,5 miljoen euro per jaar verdienen, waarmee hij collega-pitcher Steven Strasburg, die dinsdag zijn contract verlengde bij kampioen Washington Nationals, alweer aflost als bestbetaalde werper in de Major League.</p>
