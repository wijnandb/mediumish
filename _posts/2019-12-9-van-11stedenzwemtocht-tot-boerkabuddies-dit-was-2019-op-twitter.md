---
layout: post
title: "Van #11stedenzwemtocht tot #boerkabuddies: dit was 2019 op Twitter"
date: Mon, 09 Dec 2019 21:08:50 +0100
category: nieuws
externe_link: "https://nos.nl/l/2314058"
image: "https://nos.nl/data/image/2019/12/09/612973/1008x567.jpg"
aantal: 329
unieke: 209
bron: "NOS"
---

<p>#Nashvilleverklaring of #boerkabuddies zeggen je nu misschien niet meteen iets, maar het waren dit jaar hashtags die trending waren op Twitter. Dat blijkt uit een terugblik van het sociale medium.</p>
<p>Aan het begin van dit jaar zetten honderden orthodox-protestantse predikanten, voorgangers en politici hun handtekening onder de tekst die bekend werd als de Nashville-verklaring. "Twitter was niet te spreken over de verklaring en gebruikers spraken hun steun uit voor de LGBT-gemeenschap", schrijft het sociale medium nu.</p>
<p>#Boerkabuddies werd trending na de invoering van het boerkaverbod. Dit maakte bij veel mensen wat los. Boerkadraagsters voelden zich onveilig. Twitteraar Safa besloot hen te vergezellen op straat en #boerkabuddies werd een hit. </p>
<p>Naast de wat meer obscure berichten leefde Nederland op Twitter mee met historische overwinningen als #esf (het Songfestival) en de tweede plaats voor de #OranjeLeeuwinnen. </p>
<p>In de zomer ging de #11stedenzwemtocht hard. In ons land werd meegeleefd met de tocht van Maarten van der Weijden. Uiteindelijk kreeg zijn tweet over het elfstedenkruisje bovendien de meeste likes van het jaar:</p>
<p>Uit de lijst van meestgebruikte hashtags blijkt dat vooral nieuws en sport op het sociale platform domineren. Toch is #dtv (durf te vragen) dit jaar de meest gebruikte hashtag. Daarna volgen brexit en het boerenprotest die de gemoederen flink bezighielden. Dan volgt #vacature, dat was de afgelopen twee jaar nog de lijstaanvoerder. Op de vijfde plaats volgt Ajax dankzij het historische jaar dat de club achter de rug heeft.</p>
<h2>Internationaal</h2>
<p>Op wereldwijd niveau komen er anders trends terug. Het succes van Ajax in de Champions League is daar ook terug te zien. De club is een van de meest besproken sportteams ter wereld op het platform en staat op de achtste plaats.</p>
<p>Als we voorbij de sport kijken is de hashtag #NotreDame het meest gebruikt. Dat kwam door de enorme brand die in april in de historische kathedraal uitbrak. Verder werd er ook internationaal veel over de brexit getwitterd, en waren crises in onder andere Venezuela en Hongkong trending.</p>
