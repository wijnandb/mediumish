---
layout: post
title: "Nieuw pakket ECB overtuigt belegger niet"
date: Thu, 12 Sep 2019 15:56:00 +0200
categories: 
- financieel 
- koersen 
externe_link: "https://www.telegraaf.nl/financieel/199511992/nieuw-pakket-ecb-overtuigt-belegger-niet"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/32112ad0-d565-11e9-bec0-02c309bc01c1.jpg"
aantal: 494
unieke: 338
bron: "De Telegraaf"
---

<p class="intro">De Amsterdamse beursindex AEX raakte in de namiddag zijn winst ruimschoots kwijt. Het nieuwe obligatieopkoopprogramma van de Europese Centrale Bank bood onvoldoende steun. Bovendien gleed zwaargewicht Shell weg</p> <p>Om vijf voor vier stond de AEX-index 0,2% lager op 572 punten. De AMX zakte 0,3% naar 830,3 punten.</p><p>De meeste overige Europese beurzen hadden ook moeite eerdere winsten vast te houden. De Duitse DAX zakte 0,2% en de Franse CAC 40 stond onveranderd. De Britse FTSE 100 leverde 0,6% in.</p><p>De Amerikaanse beursgraadmeters gingen hoger van start. De Dow Jones-index klom 0,1% en de Nasdaq-index 0,2%.</p><p>De Europese Centrale Bank meldde vanmiddag dat de depositorente wordt verlaagd van -0,4% naar -0,5%. Tevens liet ze weten opnieuw obligaties te gaan opkopen en wel van €20 miljard per maand zolang dat nodig wordt gevonden. In zijn toelichting gaf topman Mario Draghi aan dat de kans op een aanstaande recessie in Europa nog altijd laag is, maar wel is toegenomen. Hij riep onder meer de Duitse overheid op met economische stimuleringsmaatregelen te komen.</p><p>Beleggers zijn ook blij met de aankondiging vannacht van de Amerikaanse president Donald Trump dat de invoering van hogere importheffingen op $250 miljard aan Chinese producten wordt uitgesteld van 1 tot 15 oktober. „Het is positief dat beide partijen niet volledig met de hakken in het cement staan en bereid zijn te bewegen. Trump zit nu in een verzachtende modus, zo stuurde hij havik John Bolton deze week de laan uit. Hij lijkt dus bereid iets meer water bij de wijn te doen, maar gaat met hetzelfde gemak met een tweet weer de andere kant op”, meldt directeur Koen Bender van Mercurius Vermogensbeheer.</p><p>In de AEX gingen betalingsverwerker Adyen en medisch technologiebedrijf Philips met plussen van 1,2% respectievelijk 1% aan kop.</p><p>Vastgoedfonds Unibail-Rodamco-Unibail stonden met een min van 3,2% onderaan. Beurszwaargewicht Royal Dutch Shell zakte 1,6%, in reactie op de gedaalde olieprijs.</p><p>De neergang van de rentes als gevolg van de aankondigingen van de ECB joeg de financiële instellingen omlaag. De verzekeraars ASR en NN zakten 2,1% respectievelijk 1,2%. ING en ABN verloren 0,9% en 0,6%, doordat banken slechts beperkt worden gecompenseerd voor de pijn van de verdere renteverlaging.</p><p>In de AMX stonden telecombedrijf Altice en metalenleverancier AMG met winsten van 1,7% en 1% aan kop.</p><p>SBM Offshore verloor 2,9%. De maritiem dienstverlener heeft volgens tv-programma Zembla in 2018 een ernstig vervuild schip laten slopen in India.</p><p>Intertrust leverde 0,5% in, na de aankondiging dat financieel topman Hans Turkesteen per direct vertrekt.</p><p>Op de lokale markt kreeg AND een koersdreun van 15% voor de kiezen. De fabrikant van digitale kaarten kampt met een geldtekort en is daarover in gesprek met financiers.</p><p>Ajax won 1,2%. De Amsterdamse voetbalclub wordt op maandag 23 september opgenomen in de AScX. Ook de Brabantse elektronicatoeleverancier Neways (-1,5%) gaat deel uitmaken van de smallcapindex.</p><p>De koers van nieuwkomer Prosus daalde 1,3%. De dochter van de Zuid-Afrikaanse technologiegigant Naspers belandde woensdag 26% boven de referentiekoers.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
