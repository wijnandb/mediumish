---
layout: post
title: "'Mijn huid en haar werden niet mooi gevonden. Ik denk dat dat nu verandert’"
date: Wed, 11 Dec 2019 10:35:00 +0100
category: nieuws
externe_link: "https://nos.nl/l/2314244"
image: "https://nos.nl/data/image/2019/12/11/613349/1008x567.jpg"
aantal: 694
unieke: 388
author: "NOS"
---

<p>Stuk voor stuk versloegen ze tientallen medekandidaten. En nu zijn ze verkozen tot de mooiste tieners of vrouwen van de Verenigde Staten, of zelfs de wereld.</p>
<p>Miss Universe is dit jaar de Zuid-Afrikaanse Zozibini Tunzi. Zij werd dit weekend gekroond. Na de bekendmaking zei Tunzi: "Ik ben opgegroeid in een wereld waarin vrouwen die eruit zien zoals ik, met mijn huid en mijn haar, niet mooi werden bevonden. Ik denk dat dat nu verandert."</p>
<p>Tunzi refereert aan haar gekleurde huid en zwarte kroeshaar. Opvallend genoeg is ze niet de eerste zwarte vrouw die dit jaar een grote missverkiezing wint. Eerder werden al drie gekleurde vrouwen gekroond tot Miss America, Miss USA en Miss Teen USA.</p>
<p>Tunzi vertelde op het Empire State Building in New York hoe belangrijk haar overwinning is: </p>
<p>Janice Deul, oprichter van Diversity Rules, is erg blij met de winst van Tunzi. "Ze is de eerste zwarte vrouw met kroeshaar die wint in de belangrijkste schoonheidsverkiezing van de wereld." Dat is een belangrijke stap volgens de fashionactiviste. "Ze gaat daarmee vol in tegen het traditionele schoonheidsbeeld van de missen: vrouwen met lang, wapperend haar."</p>
<p>Ook make-up artist Viola Sarkodee is enthousiast. "Dit is een mijlpaal waar je u tegen zegt! Donkere vrouwen werden heel lang niet gezien als mooi of aantrekkelijk. Maar met zo'n verkiezing wordt dan openlijk bepaald: wij zijn wel degelijk mooi." Sarkodee vindt het dan ook belangrijk om bij dat moment stil te staan. "We worstelen daar al zo lang mee."</p>
<p>En niet alleen met haar korte kroeskapsel valt Tunzi op, vult Deul aan. "Ze draagt ook haar eigenheid, achtergrond en cultuur uit in haar kleding- en accessoirekeuzes." Tijdens de voorrondes droeg ze bijvoorbeeld een jurk met daarin traditionele patronen van het Zuid-Afrikaanse Xhosa-volk.</p>
<p>Kim Kötter, ex-Miss Nederland, vindt het ook opvallend dat vier zwarte vrouwen in hetzelfde jaar winnen in zulke toonaangevende missverkiezingen. "Maar eigenlijk zou het helemaal niet bijzonder horen te zijn", zegt ze ook. "De beste missen horen te winnen en dat mag niet afhankelijk zijn van huid- of haarkleur."</p>
<p>In andere edities won een paar keer eerder een zwarte vrouw. Bij Miss USA was dat bijvoorbeeld voor het eerst in 1990 het geval. Volgens Kötter is de missverkiezingenwereld desondanks best vooruitstrevend op het gebied van diversiteit. "Elk jaar doen bijna honderd landen mee, dan zie je van alles voorbijkomen." Ze wijst erop dat er dit jaar bijvoorbeeld voor het eerst iemand meedeed die openlijk lesbisch is.</p>
<p>Deul ziet het uitroepen van Tunzi als winnares ook als een belangrijke vooruitgang in de modewereld. "Je zou zeggen dat we anno 2019 zo ver zijn, dat we niet meer bij dat soort dingen stil hoeven te staan." Maar als het dan eenmaal zo ver is, dan moet dat gevierd worden, vindt ze.</p>
<p>De Miss Universe-organisatie neemt op deze manier ook een belangrijke stap. "Ze geven een boodschap af over wat schoonheid is. Dat zit in alle culturen en achtergronden", meent Deul.</p>
<p>Zozibini Tunzi is enorm blij als ze hoort dat ze wint: </p>
<p>De winnaars hopen dat zij een voorbeeld zijn voor zwarte vrouwen en meisjes. "Het is symbolisch", zei Nia Franklin, Miss America 2019 nadat ze had gewonnen. "Het laat diversiteit zien, en dat je kunt worden wat je wilt."</p>
<p>Deul is het met haar eens. "Voor veel mensen is dat heel veelzeggend en belangrijk." Ook draagt Tunzi een duidelijke boodschap uit met haar natuurlijk haar. Kroeshaar wordt volgens Deul vaak geassocieerd met 'niet stijlvol' en 'onverzorgd'. "Dat is een beeld dat door slavernij en koloniaal verleden is gecreëerd en ook vaak wordt uitgedragen door de media. Doordat nu de mooiste vrouw van de wereld precies zo'n kapsel heeft, gaan mensen er anders naar kijken."</p>
<p>Sarkodee ziet Tunzi al als een voorbeeld. "En niet alleen voor mij, ook voor onze kinderen en alle zwarte vrouwen." Dat blijkt ook al uit berichten op sociale media. Sommigen schrijven bijvoorbeeld dat ze, naar het voorbeeld van Miss Universe, hun haar vandaag natuurlijk dragen. Kroeshaar dus.</p>
<p>Deul besluit: "Voor sommigen is het enkel "een verkiezinkje", maar het is veel meer dan dat. De winst van Tunzi is een boodschap van empowerment. En niet alleen voor zwarte vrouwen, maar voor iedereen."</p>
