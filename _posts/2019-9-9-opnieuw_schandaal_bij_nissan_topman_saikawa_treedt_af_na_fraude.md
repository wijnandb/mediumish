---
layout: post
title: "Opnieuw schandaal bij Nissan: topman Saikawa treedt af na fraude"
date: Mon, 09 Sep 2019 17:04:43 +0200
categories: 
- financieel 
- economie 
externe_link: "https://nos.nl/l/2301001"
feature_image: "https://nos.nl/data/image/2019/09/09/576136/1008x567.jpg"
aantal: 225
unieke: 162
bron: NOS
---

<p>Hiroto Saikawa, topman van het Japanse autoconcern Nissan Motor, treedt af na een beloningsschandaal binnen het bedrijf. Vorige week gaf Saikawa toe dat er gefraudeerd is bij het uitkeren van dividend.</p>
<p>De topman heeft te veel winst ontvangen over zijn aandelen. Uit intern onderzoek blijkt dat het om 47 miljoen yen gaat, omgerekend zo'n 400.000 euro.</p>
<p>De taken van Saikawa zullen tijdelijk worden waargenomen door operationeel directeur Yasuhiro Yamauchi. Aankomende maandag zal Saikawa zijn functie als bestuursvoorzitter neerleggen. "Ik heb gedaan wat ik moest doen zodat het stokje zo snel mogelijk kan worden overgedragen", aldus de Japanner tegen persbureau Associated Press.</p>
<h2>Aanhoudende problemen bij Nissan</h2>
<p>Nissan startte een onderzoek nadat voormalig directeur Greg Kelly de topman eerder dit jaar had beschuldigd van de fraude. Kelly werd zelf vorig jaar november in Japan gearresteerd op verdenking van fraude. Ook voormalig topman van het moederbedrijf van Nissan en Renault, Carlos Ghosn, werd vorig jaar beschuldigd van fraude en belastingontduiking.</p>
<p>Saikawa zei na de beschuldigingen van Kelly dat hij niet achter de fraude zat. Hij wees het personeel in kwestie aan voor het maken van fouten. De topman is niet gearresteerd.</p>
<p>Het autoconcern kampt al een tijd met een aantal problemen, waar de schandalen ook een rol bij spelen. De autoverkoop daalt en de kosten blijven stijgen. Nissan heeft daarom afgelopen juli aangegeven 12.500 banen te gaan schrappen.</p>
