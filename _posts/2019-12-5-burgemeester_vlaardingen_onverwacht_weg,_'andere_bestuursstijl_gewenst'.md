---
layout: post
title: "Burgemeester Vlaardingen onverwacht weg, 'andere bestuursstijl gewenst'"
date: Thu, 05 Dec 2019 18:37:14 +0100
category: binnenland
externe_link: "http://feeds.nos.nl/~r/nosnieuwsbinnenland/~3/B8-v-hOwOcE/2313414"
image: "https://nos.nl/data/image/2019/12/05/611560/1008x567.jpg"
aantal: 254
unieke: 174
bron: "NOS"
---

<p>Annemiek Jetten stapt per direct op als burgemeester van Vlaardingen. Volgens de gemeente vraagt "het huidige politieke klimaat om een bestuursstijl die niet volledig aansluit bij de kwaliteiten van Jetten".</p>
<p>Het besluit werd vanmiddag bekendgemaakt na een spoedberaad in het gemeentehuis. Na haar schriftelijke verklaring wilde Jetten geen toelichting geven op haar besluit.</p>
<p>Jetten werd begin 2017 aangesteld als burgemeester en kijkt in een tweet vol waardering terug op de afgelopen jaren:</p>
<p>Het aftreden van de burgemeester komt als een grote verrassing in de gemeente, die 72.000 inwoners telt. Er waren volgens verslaggever Robert Bas niet eerder aanwijzingen dat de PvdA'er zou stoppen.</p>
<p>Er heerst al lange tijd onrust in de Zuid-Hollandse gemeente. Een organisatieadviseur noemde de gemeentepolitiek eerder dit jaar "een zootje" en de werkwijze "kansloos". Sinds de gemeenteraadsverkiezingen van 2018 wordt de gemeente bestuurd door een college van burgemeester en wethouders met een minderheid in de raad.</p>
<h2>Verbod op vreugdevuur</h2>
<p>Het terugtreden komt op een opvallend moment; gisteravond werden in twee uur tijd acht vuilcontainers in brand gestoken. Ook wordt er met spanning uitgekeken naar Oud en Nieuw. Vorig jaar verbood de burgemeester het traditionele vreugdevuur, omdat er niet aan de veiligheidseisen kon worden voldaan.</p>
<p>Jetten werd daarop persoonlijk bedreigd en deed meermaals aangifte van bedreigingen en beledigingen. Onbekenden hingen in een winkelcentrum een spandoek op, met een oproep aan Jetten om Vlaardingen te verlaten. Volgens de Volkskrant kreeg zij tijdens de jaarwisseling persoonlijke beveiliging.</p>
<p>Wethouder Bart Bikkers (VVD) neemt de komende tijd de taken van Jetten over.</p><img src="http://feeds.feedburner.com/~r/nosnieuwsbinnenland/~4/B8-v-hOwOcE" height="1" width="1" alt=""/>
