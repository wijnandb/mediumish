---
layout: post
title: "Britse vrouw overleeft hartstilstand van zes uur"
date: Fri, 06 Dec 2019 12:16:31 +0100
category: buitenland
externe_link: "https://www.telegraaf.nl/nieuws/402438678/britse-vrouw-overleeft-hartstilstand-van-zes-uur"
image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f911ee66-1819-11ea-98e0-02c309bc01c1.png"
aantal: 224
unieke: 148
bron: "De Telegraaf"
---

<p class="intro">Een Britse vrouw heeft op miraculeuze wijze een hartstilstand van zes uur overleefd. Tijdens een wandeling met haar man door de Pyreneeën, kwam het stel in een sneeuwstorm terecht. Audrey Mash (34) raakte zwaar onderkoeld: haar lichaamstemperatuur daalde tot twintig graden.</p> <p>„Toen ik in het ziekenhuis aankwam, zag het er niet goed voor me uit”, zo vertelt Audrey aan The Telegraph. „Ik mag me erg gelukkig prijzen dat de artsen zich realiseerden dat er iets was wat ze konden doen en niet opgaven.”</p><p>Dat ’iets’ bleek een machine te zijn die het bloed van de vrouw buiten haar lichaam opwarmde en er zuurstof aan toevoegde om het daarna weer toe te dienen. Nadat haar lichaamstemperatuur gestegen was tot dertig graden, werd haar hart weer op gang gebracht door middel van een defibrillator.</p><p>De vrouw heeft relatief weinig overgehouden aan de hartstilstand. „Omdat haar hersenen koud waren, is er geen schade”, zo vertelt een arts. Ze heeft alleen nog wat problemen met haar mobiliteit en het gevoel in haar handen. „Het gaat goed met me. Ik kan weer aan het werk, m’n leven weer oppakken. Ik ben niet gelovig, maar dit is net een wonder.”</p><p>De vrouw denkt alweer aan een nieuwe wandeling door de bergen. Ze hoopt er begin volgend jaar weer een te kunnen maken. „Ik wil niet dat deze hobby van me wordt afgenomen.”</p>
