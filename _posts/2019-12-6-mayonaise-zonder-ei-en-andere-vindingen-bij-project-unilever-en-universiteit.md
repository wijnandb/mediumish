---
layout: post
title: "Mayonaise zonder ei en andere vindingen bij project Unilever en universiteit"
date: Fri, 06 Dec 2019 18:51:03 +0100
category: financieel
externe_link: "https://nos.nl/l/2313568"
image: "https://nos.nl/data/image/2019/12/06/612011/1008x567.jpg"
aantal: 307
unieke: 192
bron: "NOS"
---

<p>Unilever gaat nauwer samenwerken met de Wageningen Universiteit nu er een onderzoeksafdeling is geopend op het terrein van de universiteit. De bouw van het onderzoekscentrum kostte de multinational 85 miljoen euro.</p>
<p>De onderzoeksafdeling komt in de plaats van plekken waar nu onderzoek werd gedaan, in Vlaardingen, Polen en Duitsland. Werknemers die niet willen verhuizen naar Wageningen worden nu dagelijks met bussen vervoerd. In het gebouw werken 550 mensen aan voedingsinnovaties.</p>
<p>"We zoeken naar plantaardige gerechten, met de juiste smaken en geuren", zegt Serpil Tascioglu. Zij heeft voor Unilever de leiding over het project. "Als we zo doorgaan zoals we nu voedsel produceren en consumeren hebben we in 2050 drie planeten nodig. Er is een systeemoplossing nodig, zodat we de wereld ook dan nog kunnen voeden."</p>
<p>In de keukens in het pand staan chefs uit verschillende werelddelen. Een van de innovaties is bijvoorbeeld vegan mayonaise, waar geen ei aan te pas komt. Die is vooral bedoeld voor de Braziliaanse markt.</p>
<p>Op de samenwerking tussen Unilever en de universiteit van Wageningen is ook kritiek, bijvoorbeeld van actiegroep Foodwatch.</p>
<p>"Als je kijkt naar onderzoeken die voor Unilever worden gedaan, dan zie je dat de resultaten wel erg gunstig zijn voor de financier, en dat is Unilever", zegt Elif Stepman van Foodwatch. Ze zegt dat het vertrouwen van mensen in dit soort onderzoeken afneemt.</p>
<p>Los van de financiering wijst ze ook andere manieren van samenwerken af. "Ze delen bijvoorbeeld ook onderzoeksfaciliteiten en data. Dat zijn allemaal banden die de belangenverstrengeling kunnen verstevigen."</p>
<p>Maar Unilever wijst die kritiek van de hand. "Universiteiten moeten onafhankelijk blijven", zegt Serpil Tascioglu. "Wij kunnen ze de kracht bieden om goede ideeën om te kunnen zetten in commerciële producten. Die kunnen we dan wereldwijd uitrollen en die kunnen een duurzame impact hebben. Dat is ons idee."</p>
<p>Om onafhankelijkheid te waarborgen, heeft Wageningen wel gedragscodes met Unilever afgesproken.</p>
