---
layout: post
title: "'Turbulentie PSV-crisis twintig keer zo grootÂ als vijf jaar geleden'"
date: Wed, 04 Dec 2019 19:47:05 +0100
category: voetbal
externe_link: "https://nos.nl/l/2313298"
image: "https://nos.nl/data/image/2019/12/04/610998/1008x567.jpg"
aantal: 411
unieke: 251
bron: "NOS"
---

<p>Toon Gerbrands maakt zich grote zorgen om de situatie bij PSV. De algemeen directeur sluit zelfs een ontslag van trainer Mark van Bommel niet uit. "Ik ben aangesteld om de beste beslissingen te nemen voor PSV."</p>
<p>"Als de beste methode is om maatregelen te treffen, dan moeten we dat doen", zegt Gerbrands in gesprek met FOX Sports.</p>
<p>"Dat ontstijgt Toon Gerbrands, John de Jong of Mark van Bommel. Dat staat los van alle emoties, los van het feit dat hij clubicoon is, historie heeft met de club."</p>
<h2>'Alles kwijt'</h2>
<p>PSV stond in oktober nog gedeeld eerste in de eredivisie en bovenaan in de poule van de Europa League. Hoe anders is het nu. De Eindhovenaren zijn klaar in Europa en staan dertien punten achter op koploper Ajax. "In vier tot vijf weken raken we alles kwijt", aldus Gerbrands.</p>
<p>"Maar we zijn niet wanhopig, want dat betekent opgeven. We zitten in een heel lastige periode, we zitten in een dal als club. De druk van de buitenwereld is heel erg hoog."</p>
<p>Gerbrands maakt nu lange dagen, om met technisch directeur John de Jong en trainer Van Bommel snel een plan te maken om de crisis te boven te komen. Dat is heel intensief, maar het gaat wel. Of ze nog op een lijn zitten? "Zeker."</p>
<p>"We proberen bij elkaar te blijven, onze koers te varen en op die manier eruit te klimmen", vervolgt Gerbrands. "Achter de schermen gebeurt van alles. Het is niet dat we me elkaar op de vuist gaan. Maar als het niet goed is, dan is het niet goed."</p>
<p>Gerbrands maakte veel vaker tumult mee als bestuurder, ook al in zijn tijd bij AZ. En bij PSV, met beginnend trainer Phillip Cocu toen er ook een aantal wedstrijden op rij werd verloren. Destijds werd - met succes - de hulp van adviseur Guus Hiddink ingeroepen.</p>
<p>"Maar de turbulentie is nu twintig keer zo groot als ik vijf jaar geleden heb gezien."</p>
<p>Het belangrijkste is volgens Gerbrands de ontkenningsfase te ontstijgen en de situatie niet mooier te schetsen dan die is.</p>
<p>"Wij kijken naar plaats twee, die goed is voor de voorrondes van de Champions League. We hebben zeven punten achterstand op AZ, dat het goed doet. AZ achterhalen is ons eerste doel."</p>
<p>"En dan hebben we nog de beker. Dat is de positie die op dit moment bij PSV past. Dat is ons nieuwe realisme geworden", besluit Gerbrands. "Dan kun je denken: dat is vervelend. Ja, dat is zo."</p>
