---
layout: post
title: "IS-vrouwen stappen naar hoogste rechter om terugkeer af te dwingen"
date: Fri, 06 Dec 2019 07:49:57 +0100
category: nieuws
externe_link: "https://nos.nl/l/2313478"
image: "https://nos.nl/data/image/2019/12/06/611720/1008x567.jpg"
aantal: 199
unieke: 134
bron: "NOS"
---

<p>Nederlandse IS-vrouwen in Syrië stappen naar de Hoge Raad om terugkeer naar Nederland af te dwingen. Het is nog niet duidelijk wanneer de cassatiezaak dient. Advocaat André Seebregts hoopt op een spoedprocedure; in dat geval zou de zaak al volgende maand kunnen worden behandeld.</p>
<p>De rechtbank bepaalde eerder al dat de Nederlandse overheid zich moet inspannen om IS-kinderen terug te halen, mogelijk met de moeders. Maar het gerechtshof haalde later een streep door dat vonnis; het vindt dat de rechter niet op de stoel van de politiek moet gaan zitten.</p>
<h2>Marteling</h2>
<p>Advocaat Seebregts vraagt zich af of de politiek dit besluit in redelijkheid heeft genomen. Volgens hem lopen kinderen en hun moeders het risico om gemarteld te worden door het leger van president Assad. "Zijn troepen zitten rond de kampen en kunnen daar zo naar binnen", zei hij in het NOS Radio 1 Journaal. "Troepen van Assad hebben eerder kinderen gemarteld en gedood."</p>
<p>Een rechter kan in dit geval ingrijpen en de moeders en kinderen terughalen naar Nederland, aldus Seebregts.</p>
<h2>Winter</h2>
<p>Verder wijst de advocaat erop dat kinderen van IS-moeders dreigen te sterven nu het winter is. Vorige winter zijn volgens hem ook veel kinderen omgekomen door de kou.</p>
