---
layout: post
title: "Leclerc domineert natte trainingen GP Italië, Verstappen blijft bij"
date: Fri, 06 Sep 2019 12:49:10 +0200
categories: 
- sport 
- autosport 
externe_link: "https://nos.nl/l/2300571"
feature_image: "https://nos.nl/data/image/2019/09/06/575394/1008x567.jpg"
aantal: 254
unieke: 178
bron: NOS
---

<p>Regen was een belangrijke factor tijdens de eerste trainingen voor de Grand Prix van Italië. Op de natte baan van Monza domineerde Charles Leclerc met zijn Ferrari zowel in de eerste als de tweede training.</p>
<p>De ochtendtraining lag geregeld stil door wat schuivers (Kimi Räikkönen, Sergio Perez) op de baan. Drie keer werd de training stilgelegd, maar toen het wegdek tegen het einde van de training droger werd was Leclerc met 1.27,905 veruit de snelste. </p>
<p>Achter hem volgde het McLaren-duo Carlos Sainz (1.28,211) en Lando Norris (1.28,450). Max Verstappen (Red Bull), die wegens een nieuwe motor zondag vanuit de achterhoede moet starten, zette onder lastige omstandigheden de zevende tijd neer (1.30,100).</p>
<p>Ook de middagtraining had even hinder van de regen, maar gaandeweg de sessie werd het wat droger. De meeste coureurs kozen voor de mediumband. Leclerc had voor de regenbui een tijd van 1.20,978 neergezet. Daar beet iedereen zijn tanden op stuk.</p>
<p>Wereldkampioen Lewis Hamilton, vijf keer winnaar op Monza, kwam het dichtst bij de Ferrari-coureur in de buurt. De Brit van Mercedes gaf slechts 0,068 seconde toe. Achter hem volgden Sebastian Vettel en Valtteri Bottas.</p>
<h2>Kleine verschillen</h2>
<p>Max Verstappen (1.21,350) zat in de druilerige tweede training Bottas op de hielen: het verschil was slechts drieduizendste van een tel. Op Leclerc, zondag nog winnaar van zijn eerste grand prix in België, gaf de Nederlander ook weinig toe: 0,372. Echt grote verschillen waren er dus niet in de top.</p>
<p>Dat zal Verstappen in elk geval vertrouwen geven, want zondag worden ongeveer dezelfde weersomstandigheden verwacht.</p>
