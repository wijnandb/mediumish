---
layout: post
title: "Verstappen stelt in Abu Dhabi derde plaats in WK-eindstand veilig"
date: Sun, 01 Dec 2019 15:48:02 +0100
category: autosport
externe_link: "https://nos.nl/l/2312835"
image: "https://nos.nl/data/image/2019/12/01/606698/1008x567.jpg"
aantal: 270
unieke: 176
author: "NOS"
---

<p>Lewis Hamilton heeft in Abu Dhabi de 21ste en laatste Formule 1-race van dit seizoen gewonnen. Alleen Max Verstappen kon de Britse Mercedes-rijder, die de wereldtitel al een maand binnen heeft, enigszins bijhouden. Hij sloot het jaar af met een tweede plaats.</p>
<p>Daardoor is Verstappen met zijn Red Bull-wagen derde geworden in de eindstand van dit Formule 1-seizoen achter Hamilton en de Fin Valtteri Bottas, de tweede coureur van het dominante Mercedes. Vorig jaar eindigde Verstappen als vierde.</p>
<h2>Negen podiumplaatsen Verstappen</h2>
<p>Hamilton was dit seizoen ongenaakbaar met liefst zeventien podiumplaatsen en elf overwinningen. Verstappen stond negen keer op het podium en won drie races.</p>
<p>Voormalig Formule 1-coureur Jan Lammers blikt in onderstaande video terug op het afgelopen seizoen en kijkt ook kort vooruit naar 2020.</p>
<p>De top van het veld ging probleemloos van start bij het avondlicht van Abu Dhabi, waarbij Hamilton in de eerste bocht Verstappen geen kans gaf. Charles Leclerc had in zijn Ferrari in de eerste ronde meer snelheid en grip dan de Nederlander en nam snel de tweede plaats over.</p>
<p>Hamilton sloeg in de eerste ronde een gaatje van anderhalve seconde en bouwde zijn voorsprong gestaag uit.</p>
<h2>Inhaalactie Verstappen op Leclerc</h2>
<p>Verstappen kon na zijn eerste pitstop niet over het volle vermogen beschikken. Zoekend naar de juiste instelling, heroverde hij wel de tweede plek op Leclerc.</p>
<p>De Monegask Leclerc nam daarop een tweede stop om op verse, zachte banden nog iets te proberen. Die vlieger ging niet op; hij bleef derde.</p>
<p>Hamilton was halverwege vijftien seconden los en eiste fluitend de zege op. Teamgenoot Valtteri Bottas, die na een motorwissel achteraan was gestart, werd nog vierde.</p>
