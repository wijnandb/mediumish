---
layout: post
title: "Joke Smitprijs naar SER-voorzitter Mariëtte Hamer"
date: Wed, 11 Dec 2019 18:47:00 +0100
category: nieuws
externe_link: "https://nos.nl/l/2314318"
image: "https://nos.nl/data/image/2019/12/11/613476/1008x567.jpg"
aantal: 258
unieke: 166
author: "NOS"
---

<p>Mariëtte Hamer, voorzitter van de Sociaal-Economische Raad (SER), heeft de Joke Smitprijs gewonnen. Ze ontvangt de prijs voor haar langdurige inzet voor de verbetering van de positie van vrouwen in Nederland.</p>
<p>"Ze weet mensen te verbinden en in beweging te brengen en daarnaast maakt zij nieuwe generaties bewust van deze strijd", zegt de jury. "In haar huidige rol als voorzitter van de SER blijft ze oog hebben voor emancipatie. Ze krijgt daarbij naast politiek ook het bedrijfsleven in beweging. Ze is een voorbeeld en een rolmodel voor jong en oud."</p>
<p>Hamer is sinds 2014 voorzitter van de SER. Daarvoor zat ze 16 jaar in de Tweede Kamer voor de Partij van de Arbeid.</p>
<p>De oud-politica ontving de prijs vanmiddag uit handen van Wouter Koolmees, minister van Sociale Zaken en Werkgelegenheid. De prijs bestaat uit een kunstobject en een bedrag van 10.000 euro. Andere genomineerden waren hoogleraar seksuologie Ellen Laan en Eva Yoo Ri Brussaard, oprichter van de stichting Single SuperMom.</p>
<p>De Aanmoedigingsprijs ging naar Rocky Hehakaija, het enige vrouwelijke lid van het bekende straatvoetbalteam Street Legends en maker van motivatieprogramma's voor meisjes én jongens.</p>
<h2>Vrouwenbeweging</h2>
<p>De Joke Smitprijs is een regeringsprijs die iedere twee jaar wordt uitgereikt aan een vrouw, een groep of een instantie die een bijdrage levert aan de emancipatie van vrouwen. De prijs werd in 1983 in het leven geroepen door vrouwelijke leden van de Eerste en Tweede Kamer, twee jaar later nam de toenmalige regering het initiatief over.</p>
<p>Naamgever Joke Smit was een feministe en een pionier van de tweede feministische golf in Nederland.</p>
