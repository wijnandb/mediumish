---
layout: post
title: "Fuglsang wint op Alto de la Cubilla, Roglic houdt stand in rode trui"
date: Mon, 09 Sep 2019 17:42:43 +0200
categories: 
- sport 
- wielrennen 
externe_link: "https://nos.nl/l/2301010"
feature_image: "https://nos.nl/data/image/2019/09/09/576149/1008x567.jpg"
aantal: 327
unieke: 217
bron: NOS
---

<p>De zestiende etappe van de Vuelta, een bergrit over 144 kilometer met drie zware cols, is gewonnen door Jakob Fuglsang. De 34-jarige Deen van Astana, die deel uitmaakte van een kopgroep van tien man die gezamenlijk begon aan de slotklim van 18 kilometer, kwam na een korte solo als eerste aan op de Alto de la Cubilla.</p>
<p>Het was voor de winnaar van Luik-Bastenaken-Luik en rittenkoers Critérium du Dauphiné van dit jaar zijn eerste dagsucces in een van de drie grote ronden.</p>
<p>Van een grote vroege kopgroep toonden Fuglsang, Luis León Sánchez, Gianluca Brambilla, James Knox en Tao Geoghegan Hart zich tijdens de slotklim (gemiddeld stijgingspercentage van 6,2) de sterksten. Fugslang reed op ruim vier kilometer van de finish weg. Hart ging nog in de tegenaanval, maar werd op 0.22 tweede.</p>
<h2>Valverde levert in</h2>
<p>Achter de vluchters vochten de klassementsrenners hun eigen strijd uit. Ook daar liet Astana zich gelden. Miguel Àngel López, de nummer vier in de rangschikking, zette zijn mannen op kop van het peloton dat snel uitdunde.</p>
<p>Rodetruidrager Primoz Roglic gaf aanvankelijk geen krimp, maar de Sloveense kopman van Jumbo-Visma moest de Colombiaan en ook zijn jonge landgenoot Tadej Pogacar, de verrassende nummer drie, laten gaan.</p>
<p>Roglic vocht zich echter terug tot bij zijn rivalen en kwam op een kleine zes minuten van de ritwinnaar in het gezelschap van López en Pogacar over de streep.</p>
<p>Daarin slaagde Alejandro Valverde, de nummer twee van het klassement, niet. De Spaanse wereldkampioen verloor 23 seconden op zijn concurrenten voor een plaats op het podium.</p>
<h2>Kelderman rijdt lek</h2>
<p>Wilco Kelderman had pech op de laatste beklimming. De kopman van Sunweb reed lek, vond weer aansluiting bij de groep met favorieten om vervolgens toch te moeten lossen. Hij kwam uiteindelijk als 26ste over de meet op 7.17 van Fuglsang. Desondanks handhaafde Kelderman zich op de achtste plaats van het algemeen klassement.</p>
<p>Nairo Quintana kwam op 8.32 binnen en verloor zijn vijfde plaats in de algemene rangschikking aan Rafal Majka.</p>
