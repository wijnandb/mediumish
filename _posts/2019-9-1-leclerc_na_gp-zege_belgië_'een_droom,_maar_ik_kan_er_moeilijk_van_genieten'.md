---
layout: post
title: "Leclerc na GP-zege België: 'Een droom, maar ik kan er moeilijk van genieten'"
date: Sun, 01 Sep 2019 19:41:59 +0200
categories: 
- sport 
- autosport 
externe_link: "https://nos.nl/l/2299913"
feature_image: "https://nos.nl/data/image/2019/09/01/574268/1008x567.jpg"
aantal: 536
unieke: 315
bron: NOS
---

<p>Hij was er dit seizoen al eens dichtbij, maar zondag in de Grand Prix van België was het eindelijk raak voor Charles Leclerc. De Ferrari-rijder won zijn eerste race in de Formule 1, maar de 21-jarige coureur gaf ruiterlijk toe dat hij er moeilijk van kon genieten. Een dag eerder was zijn vriend Anthoine Hubert door een zware crash in de Formule 2 om het leven gekomen.</p>
<p>In de ochtenduren troostte Leclerc de moeder en broer van Hubert. Even later kroop hij zelf achter het stuur. Hij was de torenhoge favoriet op het oranje gekleurde Spa-Francorchamps. En nu moest hij zijn emoties in bedwang zien te houden. Leclerc slaagde in zijn zware missie.</p>
<h2>Droom</h2>
<p>"Aan de ene kant is door deze zege de droom die ik als kind had uitgekomen, maar aan de andere kant kan ik er amper van genieten. Het was een heel zwaar weekeinde na zaterdagmiddag", zei de op twee na jongste winnaar van een Formule 1-race.</p>
<p>Zijn gedachten gingen al snel terug naar Anthoine Hubert, de jonge Fransman die zaterdag door een zware crash in de Formule 2 het leven liet. Ze waren jeugdvrienden, generatiegenoten, duellerend in de GP3.</p>
<h2>Vriend verloren</h2>
<p>"We zijn samen opgegroeid", zei een geëmotioneerde Leclerc. "Ik reed mijn eerst race ooit met Anthoine, Esteban Ocon en Pierre Gasly. We zaten samen in de kartsport. Ik ben een vriend verloren, maar hij zal nooit uit mijn gedachten verdwijnen. Deze zege is voor hem."</p>
<p>In onderstaande video vertelt oud-coureur Jan Lammers hoe groot de klap van het overlijden van Anthoine Hubert is voor de autosportwereld.</p>
<p>Leclerc kreeg een warme omhelzing van Lewis Hamilton. De vijfvoudig wereldkampioen, op weg naar zijn zesde titel, finishte als tweede maar sprak zijn bewondering uit voor zijn Ferrari-collega. "Deze zege zat er al een tijd aan te komen. Ik ben echt blij voor Pierre."</p>
<p>"Dit was een moeilijk weekeinde", verklaarde de titelverdediger, die zaterdag een interview gaf toen op de schermen naast hem de fatale crash plaatsvond.</p>
<p>Op zijn instagram-account kwam Hamilton later terug op het afschuwelijke incident. "Alle coureurs zetten hun leven op het spel als ze de baan op gaan. Anthoine is een held in mijn ogen: hij durfde het risico te nemen om zijn droom na te jagen. Laten we hem niet vergeten."</p>
<p>Voor Max Verstappen eindigde de GP van België in een deceptie. Gadegeslagen door tienduizenden landgenoten viel hij al kort na de start uit. Hij kwam na een slechte start in botsing met Kimi Räikkönen en belandde korte tijd later naast de baan.</p>
<h2>Slechte start</h2>
<p>"Ik had een slechte start. Waarom weet ik niet. Mijn reactie was niet helemaal top en ik had wielspin. Daarna was het snel over", zei de nummer drie van het WK-klassement over zijn snelle aftocht op Spa.</p>
<p>"Ik remde bij de eerste bocht iets later dan de twee auto's voor me. Dat ging nog goed, maar ik denk dat Kimi Räikkönen me vervolgens niet verwachtte en daardoor zijn normale lijn reed. Hij raakte mij en de stuurstang brak af. Kimi deed het niet expres."</p>
<p>Dat een mooie reeks (21 races zonder uitvalbeurt) ten einde kwam, deed Verstappen weinig. "Dat is niet fijn, maar na wat er zaterdag is gebeurd maakt dat niet veel meer uit."</p>
