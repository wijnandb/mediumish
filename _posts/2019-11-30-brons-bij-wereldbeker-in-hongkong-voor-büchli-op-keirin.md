---
layout: post
title: "Brons bij wereldbeker in Hongkong voor Büchli op keirin"
date: Sat, 30 Nov 2019 13:50:43 +0100
category: wielrennen
externe_link: "https://nos.nl/l/2312672"
image: "https://nos.nl/data/image/2019/11/30/601311/1008x567.jpg"
aantal: 219
unieke: 137
bron: "NOS"
---

<p>Matthijs Büchli heeft op de tweede dag van de wereldbekerwedstrijden in Hongkong brons veroverd op de keirin. De regerend wereldkampioen moest de Nieuw-Zeelander Callum Saunders en olympisch kampioen Jason Kenny (Groot-Brittannië) voor zich dulden.</p>
<p>Europees kampioen Harrie Lavreysen, die bij de wereldbekerwedstrijden van begin november in Minsk goed was voor goud op dit onderdeel, raakte in de slotronde ingesloten en werd vierde.</p>
<p>Büchli begon op twee ronden van het einde aan een lange sprint, waarin hij Saunders en Kenny zag passeren. Hij komt zondag ook nog uit op de sprint, evenals Lavreysen en Jeffrey Hoogland, die dit seizoen het vaste affiche vormen van finales op de sprint.</p>
<h2>Braspennincx verliest in kwartfinales</h2>
<p>Bij de vrouwen won Shanne Braspennincx in de achtste finales van de sprint van Laurine van Riessen, maar in de kwartfinales boog ze in twee races voor de Canadese Kelsey Mitchell, die uiteindelijk brons pakte.</p>
<p>Het goud ging naar wereldkampioene Lee Wai Sze uit Hongkong, die dit seizoen ook bij de vorige twee wereldbekerwedstrijden zegevierde. Net als in Glasgow versloeg ze in de finale de Duitse Emma Hinze.</p>
<p>Yoeri Havik werd negende op het omnium. Hij bezette die plaats na de scratch en de temporace, was na de afvalkoers zevende, maar moest op de puntenkoers weer twee plaatsen inleveren. De zege ging naar de Nieuw-Zeelandse wereldkampioen Campbell Stewart.</p>
