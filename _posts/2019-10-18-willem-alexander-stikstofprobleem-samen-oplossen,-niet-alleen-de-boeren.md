---
layout: post
title: "Willem-Alexander: stikstofprobleem samen oplossen, niet alleen de boeren"
date: Fri, 18 Oct 2019 10:02:38 +0200
category: entertainment
externe_link: "http://feeds.nos.nl/~r/nosnieuwskoningshuis/~3/XVhk3NR716c/2306634"
image: "https://nos.nl/data/image/2019/10/18/585701/1008x567.jpg"
aantal: 353
unieke: 223
bron: "NOS"
---

<p>"Het stikstofprobleem is een uniek probleem dat we als samenleving als geheel moeten oplossen, niet alleen de agrariërs". Dat zei koning Willem-Alexander bij de afsluiting van het staatsbezoek aan India.</p>
<p>Willem-Alexander en Máxima ronden het bezoek vandaag af in de deelstaat Kerala, in het zuidwesten van India. Bij de afsluitende persconferentie werd de koning gevraagd naar zijn mening over de situatie in Nederland met de protesten van boeren.</p>
<p>In november opperde de koning nog dat we best wat trotser mochten zijn op de boeren. "Die uitspraak deed ik destijds in het kader van een werkbezoek aan de boeren met minister Schouten", reageerde hij nu. "Toen klopte de uitspraak ook: ze hadden echt respect nodig. Maar we hebben het hier over een ander probleem: het stikstofprobleem is een Nederlands probleem waar we nog nooit eerder mee geconfronteerd zijn."</p>
<p>Volgens verslaggever Koninklijk Huis Kysia Hekster blijkt uit het antwoord dat de kwestie politiek gevoelig ligt. "De koning was erg voorzichtig in zijn antwoord over de boeren. De uitspraak die hij vorig jaar november deed, toen hij zei dat de boeren meer respect verdienen, wilde hij niet herhalen. Hij ging niet in op hun boosheid."</p>
<p>In het gesprek ging het verder vooral over het programma in India. Dit zijn de ervaringen van het koningspaar:</p>
<p>Het eerste Nederlandse staatsbezoek aan India sinds 2007 begon afgelopen maandag. De koning sprak nu van een "uitermate boeiend bezoek". Gevraagd naar de meest indrukwekkende ervaring in de afgelopen week wees hij op de grote diversiteit in India. "Niet voor niets heet het een subcontinent: van hoge bergen tot lage vlaktes, culturele diversiteit, maar ook extreme rijkdom en armoede."</p>
<p>Ook Máxima vielen de grote verschillen op. "We spraken met een ongeletterde moeder, die nooit naar school was geweest. Haar dochter had plannen om naar de universiteit te gaan en bij een bank te werken. Bijzonder om zo'n verschil te zien in één generatie." "Er zijn zoveel mogelijkheden in dit land", zei Willem-Alexander verder. "Het staat nog echt in de kinderschoenen."</p>
<p>De persconferentie werd luchtig afgesloten met de vraag of de baard van de koning voorlopig blijft:</p>
<p> </p><img src="http://feeds.feedburner.com/~r/nosnieuwskoningshuis/~4/XVhk3NR716c" height="1" width="1" alt=""/>
