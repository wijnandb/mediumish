---
layout: post
title: "Farage haalt uit naar royals: Charles en Harry ongeschikt voor de troon"
date: Mon, 12 Aug 2019 11:23:05 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/wvT85Jc3tec/2297279"
feature_image: "https://nos.nl/data/image/2019/08/12/569738/1008x567.jpg"
aantal: 350
unieke: 221
bron: NOS
---

<p>De Britse politicus Nigel Farage heeft bij een toespraak in Australië uitgehaald naar meerdere leden van de Britse koninklijke familie. De in 2002 overleden moeder van koningin Elizabeth was volgens hem "een te dikke, kettingrokende gindrinker". Over prins Charles zei Farage: "Charlie Boy en klimaatverandering, lieve help, lieve help".</p>
<p>De leider van de Brexit Party deed de uitspraken zaterdag op een conferentie voor conservatieve politici in de Australische stad Sydney, waar hij was aangekondigd als de man "die zomaar de volgende Britse premier kan worden". Journalisten kregen geen toegang, maar de Britse krant The Guardian kon toch geluidsopnames van een deel van de toespraak beluisteren.</p>
<p>Over koningin Elizabeth was Farage wel lovend. "Een fantastische, ontzagwekkende vrouw. We hebben verdomd veel geluk dat we haar hebben."</p>
<p>Minder complimenteus was hij dus over haar moeder en oudste zoon. "Alles wat ik over Charlie Boy kan zeggen, is dat hij nu in de zeventig is... Dat de koningin nog lang, heel lang mag leven."</p>
<p>Ook prins Harry en zijn vrouw Meghan moesten het ontgelden. Volgens Farage was Harry eerst "ontzagwekkend, moedig, onstuimig en supermannelijk", waarna hij als legerofficier in Afghanistan de populairste jonge royal van de afgelopen eeuw werd. "En toen ontmoette hij Meghan en maakte hij een vrije val."</p>
<h2>Irrelevant</h2>
<p>Farage verwees naar het besluit van Harry en Meghan om maximaal twee kinderen te willen vanwege het milieu. "Of prins Harry twee kinderen heeft, is irrelevant nu China en India 2,6 miljard inwoners hebben."</p>
<p>De Britse politicus ziet Harry ook niet zitten als staatshoofd. "Als ik wil dat de koningin nog lang leeft om te voorkomen dat Charlie Boy koning wordt, dan wil ik dat Charlie Boy nog langer leeft. En William moet onsterfelijk worden, om Harry van de troon te houden."</p>
<p>In 2008 weigerde Farage als Europarlementariër al eens om te klappen voor een toespraak van prins Charles. En toen Charles pleitte voor meer macht voor de EU, schreef Farage: "Ik ben het zelden met hem eens. Ik vind het ongepast als een erfgenaam van een constitutionele monarchie macht wil afnemen van de regering van zijn moeder."</p><img src="http://feeds.feedburner.com/~r/nosnieuwskoningshuis/~4/wvT85Jc3tec" height="1" width="1" alt=""/>
