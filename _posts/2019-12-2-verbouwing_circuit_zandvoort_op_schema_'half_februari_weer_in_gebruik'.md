---
layout: post
title: "Verbouwing Circuit Zandvoort op schema: 'Half februari weer in gebruik'"
date: Mon, 02 Dec 2019 12:03:16 +0100
categories: 
- sport 
- autosport 
externe_link: "https://nos.nl/l/2312968"
image: "https://nos.nl/data/image/2019/12/02/609158/1008x567.jpg"
aantal: 563
unieke: 307
bron: "NOS"
---

<p>Tussen graafmachines, bulldozers en grote hopen zand heeft de organisatie voor de Grand Prix van Nederland maandagmorgen een update gegeven over de verbouwingen op het circuit van Zandvoort.</p>
<p>"Er moet nog het een en ander gebeuren", zegt directeur Robert van Overdijk eufemistisch, want op en rond het circuit is het een komen en gaan van bouwmachines.</p>
<p>Echt stil is het geen moment tijdens de presentatie. Door de openstaande deuren zijn de werkzaamheden continu te horen. "Op dit moment streven we ernaar de baan in februari in gebruik te nemen. Vanaf april gaan we aan de slag met de opbouw van het evenement", kijkt Van Overdijk vooruit naar de grand prix op zondag 3 mei 2020.</p>
<h2>Ingrijpende verbouwing</h2>
<p>De organisatie heeft zodoende nog 153 dagen om het circuit klaar te maken voor de terugkeer van de Formule 1 tussen de duinen. Half mei ontkurkten F1-directeur Chase Carey en Jan Lammers, sportief directeur van de grand prix, de champagne en zetten ze hun handtekening onder het contract dat de terugkeer van de Formule 1 naar Nederland mogelijk maakte.</p>
<p>Van meet af aan was duidelijk dat het circuit ingrijpend gemoderniseerd moest geworden, want de koningsklasse van de autosport deed bijna 35 jaar geleden voor het laatst Zandvoort aan.</p>
<p>Begin vorige maand werd er begonnen met de verbouwing, nadat tot twee keer toe een kort geding was aangespannen tegen de provincie Noord-Holland en het circuit van Zandvoort.</p>
<p>Volgens natuurorganisaties zou de verbouwing tot meer stikstofneerslag in de duinen leiden, maar de rechter was het daar niet mee eens. In een ander kort geding werd betoogd dat het leefgebied van de zandhagedis en de rugstreeppad werd aangetast, maar in die zaak vond de rechter de verbouwing niet te ingrijpend voor het voortbestaan van de reptielen en amfibieën.</p>
<h2>'Toprijders kunnen niet wachten'</h2>
<p>De aanpassingen aan het circuit worden geleid door het Italiaanse ingenieursbureau Dromo Circuit Design, dat de laatste jaren onder meer heeft gewerkt aan de renovatie van het circuit van Silverstone.</p>
<p>"Het is prachtig om op te rijden, maar moeilijk om in te halen", omschrijft architect Jarno Zaffelli het circuit. Om spectaculaire races mogelijk te maken, worden onder meer de Hugenholzbocht en de laatste bocht, de Arie Luyendijkbocht, zogenoemde kombochten die licht oplopen. De Arie Luyendijkbocht krijgt zelfs een hellingspercentage van 32.</p>
<p>"Er is geen Formule 1-circuit ter wereld dat kombochten heeft", zegt Lammers, die overtuigd is van de mogelijkheden van het nieuwe circuit. "Iedereen wordt tot het uiterste op de proef gesteld. Ik verwacht dat de toprijders er nu al over aan het nadenken zijn, ze kunnen niet wachten om in de simulator te kijken wat ze met de Hugenholzbocht en de Arie Luyendijkbocht kunnen."</p>
<h2>104.000 bezoekers per dag</h2>
<p>Ook de bereikbaarheid van het circuit komt ter sprake. Rob Langenberg, verantwoordelijk voor de logistiek, rekent op 104.000 bezoekers per dag. "Spreiding is het kernwoord."</p>
<p>"Uit een enquête blijkt dat eenderde van de toeschouwers met een kaartje met de de trein wil komen. Maar we willen mensen ook uitleggen dat ze een buskaartje kunnen kopen. En we stimuleren mensen die binnen 7,5 kilometer van het circuit wonen, te voet te komen."</p>
<p>Ook sluit Langenberg op voorhand al twee mogelijkheden uit om het circuit te bereiken. "Vervoer over het water is geen optie, hetzelfde geldt voor helikopters. Er zijn er wel een paar, dat is contractueel verplicht, maar we gaan geen mensen per helikopter van binnen naar buiten pendelen."</p>
