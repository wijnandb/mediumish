---
layout: post
title: "Olivia Newton-John krijgt Grease-outfit terug van koper"
date: Wed, 11 Dec 2019 04:35:40 +0100
category: cultuur
externe_link: "https://nos.nl/l/2314207"
image: "https://nos.nl/data/image/2019/12/11/613284/1008x567.jpg"
aantal: 203
unieke: 144
author: "NOS"
---

<p>Het zwarte leren jack dat actrice Olivia Newton-John in de film Grease droeg in de scene waarin ze de hit You're the One That I Want zingt, is weer in haar eigen bezit. Een anonieme koper die er op een veiling begin november 243.000 dollar voor over had, bijna 220.000 euro, heeft het aan haar geschonken. Ook doneerde hij hetzelfde bedrag dat hij voor het jack neerlegde.</p>
<p>De veiling werd gehouden om geld in te zamelen voor de naar haar genoemde kliniek in Melbourne waar kankerpatiënten worden behandeld. Dit jaar maakte Newton-John bekend dat ze voor de derde keer borstkanker heeft. De eerste keer was in 1992.</p>
<p>De schenker vindt dat het jack niet thuishoort "in de kledingkast van een miljonair, zodat die ermee kan opscheppen tegenover zijn vrienden", zei hij toen hij het aan de actrice overhandigde, vorige week in Californië. Hij prees Newton-John voor haar strijd tegen kanker en zei dat die veel belangrijker is dan zijn donatie. Zelf noemt hij zich de nummer 1-fan van de 71-jarige Newton-John.</p>
<p>Die toonde zich verheugd met de gift. "Het is ongelofelijk dat u dit voor mij doet. Ik ben zo dankbaar, ik ben helemaal ondersteboven." Ze gaat het jack tentoonstellen in de kliniek.</p>
