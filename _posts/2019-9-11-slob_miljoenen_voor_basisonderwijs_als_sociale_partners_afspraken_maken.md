---
layout: post
title: "Slob: miljoenen voor basisonderwijs als sociale partners afspraken maken"
date: Wed, 11 Sep 2019 08:27:35 +0200
category: politiek
externe_link: "https://nos.nl/l/2301213"
feature_image: "https://nos.nl/data/image/2019/09/11/576469/1008x567.jpg"
aantal: 343
unieke: 194
bron: NOS
---

<p>Het kabinet stelt 285 miljoen euro beschikbaar voor de arbeidsvoorwaarden in het primair onderwijs. Het geld kan worden besteed aan hogere lonen voor leraren. Minister Slob wil wel dat de sociale partners snel weer met elkaar om de tafel gaan om afspraken te maken over de besteding.</p>
<p>"Ik doe een dringende oproep op de sociale partners om weer om tafel te gaan en dit geld te gebruiken voor leraren. Als de schoolbesturen en vakbonden niets doen, gaat het geld de reserves in. Dat zou zonde zijn", zegt Slob.</p>
<p>Het geld is vrijgekomen door de zogenoemde loonbijstelling. Die moet ervoor zorgen dat de arbeidsvoorwaarden in de publieke sector meer in de pas gaan lopen met die van werknemers van bedrijven. Het is aan werkgevers en werknemers om afspraken te maken over de bestemming van het geld.</p>
<h2>"Geen extra geld"</h2>
<p>De Algemene Onderwijsbond en de sectororganisatie PO-raad praten sinds juni niet meer met elkaar. Toen klapte het cao-overleg. De PO-raad bood 4 procent extra, maar daar ging de vakbond niet mee akkoord.</p>
<p>Een woordvoerder van de AOb zei vanmorgen in het NOS Radio 1 Journaal dat ze niet van plan is om de impasse te doorbreken voor de nu beschikbare miljoenen. Ze wees erop dat er geen sprake is van extra geld, maar van geld dat ervoor moet zorgen dat de salarissen worden aangepast aan de inflatie.</p>
<p>Slob antwoordde dat dit inderdaad zo is, maar dat het geld jarenlang niet beschikbaar is geweest en dat de leraren al die tijd "op de nullijn" zaten. "Het is mooi dat dit nu kan."</p>
<p>Ook de PO-raad zegt dat het geld er "enkel voor zorgt dat de loonkloof niet groter wordt en dus voorkomt dat onderwijspersoneel erop achteruit gaat." Slob wekt volgens de werkgevers ten onrechte de suggestie, dat er extra, dus nieuw geld beschikbaar is", terwijl alle onderwijs- en overheidssectoren er geld bij krijgen door loonbijstelling.</p>
<p>Leraren gingen er volgens berekeningen van het ministerie in 2018 en 2019 gemiddeld 9,5 procent op vooruit. De bonden vinden dat er meer nodig is om het lerarentekort aan te pakken.</p>
