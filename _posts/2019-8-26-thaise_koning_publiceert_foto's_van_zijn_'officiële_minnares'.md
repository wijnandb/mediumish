---
layout: post
title: "Thaise koning publiceert foto's van zijn 'officiële minnares'"
date: Mon, 26 Aug 2019 22:00:36 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/UiCScAY2tkk/2299098"
feature_image: "https://nos.nl/data/image/2019/08/26/572779/1008x567.jpg"
aantal: 260
unieke: 165
bron: NOS
---

<p>De Thaise koning Rama X heeft voor het eerst foto's vrijgegeven van de vrouw die hij vorige maand benoemde tot zijn 'koninklijke edele gemalin'.</p>
<p>Sineenat Wongvajirapakdi is naast koningin Suthida de tweede vrouw van de koning, hoewel ze niet getrouwd zijn. Zij is dus eigenlijk zijn officiële minnares.</p>
<p>Op de foto's is ze te zien in verschillende situaties; met de koning, als piloot en deelnemend aan een militaire oefening.</p>
<p>Sineenat Wongvajirapakdi werd op 26 januari 1985 geboren als Niramon Ounprom. Ze volgde onder meer een opleiding tot verpleegster aan de militaire verpleegopleiding, doorliep diverse militaire trainingsprogramma's en kreeg uiteindelijk een baan in het paleis, waar ze de huidige koning ontmoette.</p>
<p>In 2015 kwam ze in dienst bij de koninklijke lijfwacht en werd al snel bevorderd tot generaal-majoor. Ze was al vaker met de koning gefotografeerd. Zo was ze aanwezig bij de crematie van koning Bhumibol en de kroning van koning Maha Vajiralongkorn. Daar zag ze hoe de eveneens bij de koninklijke lijfwacht ondergebrachte voormalige stewardess Suthida koningin werd.</p>
<p>Koningin Suthida is de vierde vrouw van koning Rama X. De koning heeft zeven kinderen bij zijn drie eerste vrouwen. Alle deze huwelijken eindigden in een scheiding.</p>
<p>Volgens royaltywatchers woont Sineenat, die de bijnaam Koi kreeg, bij de koning in Beieren. Hij heeft daar een villa in Tutzing aan de Starnberger See, een meer op zo'n 25 kilometer afstand van München. Koningin Suthida, die door hem Nui genoemd wordt, woont in Zwitserland. Op flight tracker zijn regelmatig vluchten te zien van de koninklijke vliegtuigen tussen München en Zürich.</p><img src="http://feeds.feedburner.com/~r/nosnieuwskoningshuis/~4/UiCScAY2tkk" height="1" width="1" alt=""/>
