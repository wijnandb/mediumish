---
layout: post
title: "Bottas heerst in Abu Dhabi, Verstappen vijfde in tweede training"
date: Fri, 29 Nov 2019 11:53:12 +0100
category: autosport
externe_link: "https://nos.nl/l/2312542"
image: "https://nos.nl/data/image/2019/11/29/599435/1008x567.jpg"
aantal: 314
unieke: 187
author: "NOS"
---

<p>Valtteri Bottas heeft de eerste trainingen voor de Grand Prix van Abu Dhabi gedomineerd. De Fin van Mercedes was vrijdag in beide sessies de snelste.</p>
<p>In de eerste, zonnige sessie noteerde Bottas 1.36,957, bij de tweede onder kwalificatie- en wedstrijdomstandigheden tekende hij voor 1.36,256. In de slotfase van de tweede training ging Bottas nog wel zwaar in de fout. Hij veroorzaakte een flinke crash met de Fransman Romain Grosjean.</p>
<p>Bottas won de seizoensafsluiting al eens in 2017. Door een gridstraf wegens het vervangen van een motor start de Fin, die in het WK-klassement al zeker is van de tweede plaats, zondag wel in het achterveld.</p>
<p>Vrijdag liet Bottas zien dat de Mercedes-wagen op het circuit van Yas Marina snel is. Teamgenoot en wereldkampioen Lewis Hamilton nestelde zich in de tweede training, deels in de schemer en deels in het donker, op de tweede plaats, op 0,310 seconde van Bottas.</p>
<h2>Sterke indruk</h2>
<p>Verstappen maakte een sterke indruk met de Red Bull. In de eerste sessie tekende hij voor de tweede tijd, ruim een halve seconde achter Bottas.</p>
<p>In de tweede sessie gaf hij opnieuw een halve tel toe op de Mercedes-coureur, maar moest Verstappen ook nog Hamilton, Charles Leclerc en Sebastian Vettel laten voorgaan. De vier gaven elkaar weinig toe, waarbij aangetekend moet worden dat de run van Verstappen, die met Leclerc en Vettel strijdt om de derde plaats in het WK-klassement, zeker niet foutloos was.</p>
<p>"Mercedes is altijd snel hier", vatte Verstappen de eerste dag samen. "Die zullen moeilijk te verslaan zijn in de kwalificatie."</p>
<p>Verstappen was al meer bezig met de race van zondag. "Het is na zo'n dag moeilijk conclusies trekken, omdat alleen de tweede training dezelfde condities heeft als de kwalificatie en de race. Mijn auto was zeker niet slecht, maar er is nog werk aan de winkel om het gat te dichten. Al met al was het een redelijke dag."</p>
