---
layout: post
title: "De kranten: 'Mokerslag' voor Ajax kan 'einde van tijdperk betekenen'"
date: Wed, 11 Dec 2019 10:12:53 +0100
category: sport
externe_link: "https://nos.nl/l/2314239"
image: "https://nos.nl/data/image/2019/12/11/613337/1008x567.jpg"
aantal: 460
unieke: 280
author: "NOS"
---

<p>"Een mokerslag", zo bestempelen De Telegraaf en het AD eensgezind de uitschakeling van Ajax in de Champions League. Volgens de Volkskrant sluit de Amsterdamse club "een gedenkwaardig jaar in de Champions League af met een deceptie".</p>
<p>De teneur in de dagbladen is duidelijk. Ajax' reputatie als smaakmaker van het Europese voetbal, met galavoorstellingen vorig seizoen tegen Real Madrid en Juventus en spectaculaire wedstrijden dit seizoen uit tegen Valencia en Chelsea, heeft een fikse knauw gekregen door de 1-0 nederlaag dinsdagavond in eigen huis tegen Valencia. Ajax was zichzelf niet, zo valt uit alle verslagen op te maken.</p>
<p>"Vanaf het eerste fluitsignaal is Ajax aan het jagen. Op de bal, op de tegenstander, maar vooral op zichzelf. Onnodig wordt vaak voor de allerhoogste versnelling gekozen, met foute keuzes en onzorgvuldigheid in de passing tot gevolg", schrijft het AD.</p>
<p>Het lukte Ajax niet om in zijn eigen spel te komen, constateert De Telegraaf. "De ploeg van Erik ten Hag was geen moment zichzelf, geen moment de geoliede aanvalsmachine, die ondanks zijn defensieve kwetsbaarheden, ook dit seizoen weer vele harten veroverde in de Champions League."</p>
<p>Daar sluit de Volkskrant zich bij aan. "De fijnzinnigheid, de precisie is enigszins weggesijpeld uit het spel dat Europa weer attendeerde op Ajax uit Amsterdam, hogeschool van voetbal. Beter was Ajax in de tweede helft. De treffer was verdiend geweest, zoals Ajax het over zes duels verdiende om door te gaan. Qua voetbal, qua kansen. Ajax speelde het beste voetbal van de groep, maar eindigde als derde."</p>
<h2>Rampweek met hoofdletter R?</h2>
<p>De ochtendkranten kijken na de nederlaag ook direct vooruit naar de sportieve toekomst van Ajax. Zondag wacht de eredivisietopper tegen AZ. "Ten Hag zal na de zeperd van vrijdag tegen Willem II en de mokerslag van Valencia in recordtijd alle scherven bijeen moeten rapen, want anders dreigt een Rampweek met de hoofdletter R", aldus De Telegraaf.</p>
<p>De krant spreekt zich ook uit over de koers die de club moet varen op langere termijn. "Ondanks de huidige tegenslag moet Ajax vasthouden aan het huidige salaris- en transferbeleid anders zal de Europese elite uit het zicht verdwijnen en zullen zij Ajax ook niet meer zien staan als vanaf 2024 een nieuw Champions League-format van kracht wordt."</p>
<p>Volgens het Algemeen Dagblad kan de nederlaag het "einde van een tijdperk" betekenen voor Ajax, ondanks de financiÃ«le armslag die in Amsterdam is opgebouwd. "Investeren zal het probleem niet zijn, maar zelden had de Amsterdamse club zo'n perfecte mix van jeugd en ervaring als in het kalenderjaar 2019, doorspekt met exceptionele kwaliteit."</p>
<p>"Wat rest is uithuilen, kampioen worden en internationaal gezien opnieuw beginnen. Niet vanaf nul, Ajax is oneindig veel verder dan het een paar jaar geleden had durven dromen. Maar een vaste waarde in de internationale top is het voorlopig nog niet."</p>
