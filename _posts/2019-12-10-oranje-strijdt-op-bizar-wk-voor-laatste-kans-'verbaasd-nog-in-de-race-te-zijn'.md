---
layout: post
title: "Oranje strijdt op bizar WK voor laatste kans: 'Verbaasd nog in de race te zijn'"
date: Tue, 10 Dec 2019 14:38:37 +0100
category: sport
externe_link: "https://nos.nl/l/2314133"
image: "https://nos.nl/data/image/2019/12/10/613132/1008x567.jpg"
aantal: 410
unieke: 247
author: "NOS"
---

<p>Twee wedstrijden op rij verliezen in de beslissende groepsfase en evenzogoed nog kans maken op de wereldtitel. Het is het onwaarschijnlijke scenario voor de Nederlandse handbalsters op het WK in Japan.</p>
<p>Woensdagmorgen 07.00 uur is het erop of eronder voor Oranje. De ploeg van bondscoach Emmanuel Mayonnade speelt dan in de afsluitende poulewedstrijd tegen Zuid-Korea voor de laatste kans op het bereiken van de halve finales.</p>
<p>"Het verbaast me dat we nog steeds in de race zijn", zegt Estavana Polman, daarmee refererend aan de opeenvolgende nederlagen tegen Duitsland en Denemarken. "We zien het wel. Eerst moeten we morgen zelf winnen."</p>
<h2>Allerlei scenario's</h2>
<p>Nederland moet het duel met Zuid-Korea inderdaad (in principe) winnend afsluiten. Daarna moet de ploeg hopen op gunstige resultaten bij de overige wedstrijden in de poule (Servië-Denemarken en Noorwegen-Duitsland).</p>
<p>Maar zelfs bij een gelijkspel tegen de Zuid-Koreanen is er een scenario denkbaar waarin Nederland zich plaatst voor de halve eindstrijd.</p>
<p>"We hebben nog nooit zo'n bizar toernooi meegemaakt. Iedereen wint van elkaar. We staan er zelf ook van te kijken", zegt keepster Tess Wester.</p>
<p>"Tegelijkertijd hebben we ook nog nooit zo veel geluk aan onze zijde gehad. Laten we hopen dat dit morgen ook weer het geval is."</p>
<h2>Hak op de cirkel</h2>
<p>Tegen Zuid-Korea zou het Nederlandse aanvalsspel normaal gesproken beter tot zijn recht moeten komen dan in de duels met Duitsland en Denemarken, die beide bekend staan om hun uitmuntende verdediging.</p>
<p>"We hebben twee keer verloren van een ploeg die met de hak op de cirkel staat. Het is morgen even anders, maar dat is misschien niet slecht", aldus Polman.</p>
<p>Bekijk hieronder interviews met Polman en Wester, die in gesprek met verslaggever Han Kock vooruitblikken op de wedstrijd tegen Zuid-Korea: </p>
<p>"Duitsland en Denemarken zijn teams met een goede dekking en een goede keeper. Nu komen we een heel andere ploeg tegen", weet Wester.</p>
<p>"Noorwegen maakte gisteren ook 36 doelpunten tegen Zuid-Korea. Als je het zo bekijkt, hoop ik dat het ook voor ons allemaal wat makkelijker wordt."</p>
<h2>Efficiëntie</h2>
<p>Daarvoor zal Oranje tegen Zuid-Korea volgens trainer Mayonnade wel beter met de kansen moeten omspringen dan in de afgelopen wedstrijden.</p>
<p>"We moeten efficiënter en constanter spelen", zegt de Franse bondscoach. "Tegen Denemarken gaven we op de belangrijke momenten in de wedstrijd niet thuis. Dan is het onmogelijk om te winnen."</p>
<p>Polman gelooft onvoorwaardelijk in een goede afloop: "We zijn afhankelijk van de overige resultaten, maar ik zie het positief. We zijn beter onder stress, dus laat maar komen."</p>
