---
layout: post
title: "Van der Poel en Van Vleuten in de prijzen bij Wielergala"
date: Wed, 20 Nov 2019 20:27:40 +0100
category: wielrennen
externe_link: "https://nos.nl/l/2311331"
image: "https://nos.nl/data/image/2019/11/20/594888/1008x567.jpg"
aantal: 521
unieke: 305
bron: "NOS"
---

<p>Mathieu van der Poel en Annemiek van Vleuten zijn bij het Wielergala in Den Bosch verkozen tot Wielrenner en Wielrenster van het Jaar. Lorena Wiebes is het Talent van het Jaar.</p>
<p>De winnaars werden gekozen door de Club van 48 (oud-renners, journalisten en KNWU-vertegenwoordigers), stemmers via internet en de huidige profrenners.</p>
<h2>Multitalent</h2>
<p>Van der Poel treedt in de voetsporen van Tom Dumoulin, die de afgelopen vijf jaar beloond werd met de Gerrit Schulte Trofee. Hij kreeg de voorkeur boven wegrenners Bauke Mollema, Mike Teunissen en Steven Kruijswijk, baanwielrenner Harrie Lavreysen en BMX'er Twan van Gendt.</p>
<p>Het 24-jarige multitalent boekte dit jaar successen als wegrenner, veldrijder en mountainbiker. Het bijzondere wielerjaar van Van der Poel begon in het veld, waar hij Europees en wereldkampioen werd en 32 van de 34 veldritten waaraan hij deelnam won.</p>
<p>Op de weg behaalde hij op doorgaans imposante wijze tien overwinningen, waaronder in de semiklassiekers Dwars door Vlaanderen en de Brabantse Pijl. Zijn grootste triomf boekte hij een paar weken later in de Amstel Gold Race.</p>
<p>Bekijk hieronder de video van de slotfase van de Amstel Gold Race.</p>
<p>Bij de wereldkampioenschappen in Yorkshire gold Van der Poel als topfavoriet. Die status leek hij ook waar te maken, tot hij diep in de finale opeens leeg gestreden de kopgroep moest laten gaan. </p>
<p>Tussendoor werd Van der Poel ook nog eens Europees kampioen mountainbiken, de discipline waarop hij volgend jaar in Tokio olympisch goud hoopt te winnen. Met het oog daarop was zijn eerste wereldbekerzege in het Tsjechische Nove Mesto misschien nog sprekender. Hij klopte daar olympisch en wereldkampioen Nino Schurter. </p>
<p>Van der Poel was zelf overigens niet aanwezig bij de uitreiking in verband met de uitvaart van zijn grootvader Raymond Poulidor afgelopen dinsdag</p>
<h2>Van Vleuten Wielrenster van het Jaar</h2>
<p>De Keetie van Oosten-Hage Trofee voor Wielrenster van het Jaar was voor Annemiek van Vleuten. Ze is de opvolgster van Anna van der Breggen, die ze dit jaar ook als wereldkampioene afloste.</p>
<p>In 2017 werd Van Vleuten ook al eens verkozen.</p>
<p>Van Vleuten won dit jaar vrijwel alles waar ze haar zinnen op zette. In het voorjaar won ze Strade Bianche en Luik-Bastenaken-Luik, daarna zette ze de Giro Rosa naar haar hand met twee ritzeges en het eindklassement om het najaar te besluiten met een meesterlijke solo die haar in Yorkshire de wereldtitel op de weg opleverde.</p>
<p>Bekijk hier de gouden wegwedstrijd van Van Vleuten bij de WK in Yorkshire.</p>
<p>Enkele dagen eerder raakte Van Vleuten haar wereldtitel tijdrijden nog kwijt aan de Amerikaanse Chloe Dygert. Van Vleuten werd derde, maar sloeg in de wegwedstrijd genadeloos toe. </p>
<p>Oud-winnaressen Marianne Vos (negen keer) en Van der Breggen (drie keer) waren samen met Amy Pieters, Kirsten Wild en BMX'ster Laura Smulders eveneens genomineerd.</p>
<h2>Talent van het Jaar</h2>
<p>Lorena Wiebes kreeg de Gerrie Knetemann Trofee voor Talent van het Jaar. De Nederlands kampioene op de weg, die dit seizoen liefst 15 overwinningen boekte, kreeg de voorkeur boven wegrenner Nils Eekhoff (die door een jurybeslissing de wereldtitel bij de beloften aan zijn neus voorbij zag gaan), wegrenster Demi Vollering en veldrijdsters Ceylin del Carmen Alvarado en Inge van der Heijden.</p>
