---
layout: post
title: "Jeroen Pauw stopt met dagelijkse talkshow"
date: Mon, 09 Dec 2019 13:40:53 +0100
category: cultuur
externe_link: "https://nos.nl/l/2314001"
image: "https://nos.nl/data/image/2019/12/09/612880/1008x567.jpg"
aantal: 253
unieke: 171
author: "NOS"
---

<p>Jeroen Pauw stopt over twee weken met zijn talkshow Pauw. Hij blijft wel bij BNNVARA, maar laat op Instagram weten dat hij in 2020 andere dingen gaat doen.</p>
<p>"Zonder tafel of met tafel maar dan niet in een studio", schrijft hij. "Andere gesprekken en reportages met iets meer lengte en diepte dan het 'gesprek van de dag' en de 'waan van de week'. Daar heb ik heel veel zin in, maar ik verheug me ook op de laatste weken Pauw."</p>
<p>Pauw verdwijnt niet helemaal van de late avond. In de loop van volgend jaar gaat hij meedraaien als presentator in de talkshow Op1, die vanaf 6 januari wordt uitgezonden om 22.30 uur op NPO 1.</p>
<p>Op1 wordt elke werkdag door een ander duo gepresenteerd, onder wie Willemijn Veenhoven en Erik Dijkstra, Carrie ten Napel en Charles Groenhuijsen en Sophie Hilbrand en Hugo Logtenberg. Het team wordt op korte termijn nog uitgebreid, laat de NPO weten.</p>
<p>De redactie van Pauw gaat meewerken aan het nieuwe programma en Pauw zelf is als onder meer coach betrokken bij de talkshow. Welke andere programma's hij gaat maken, is nog niet bekend.</p>
<h2>Oeuvreprijs</h2>
<p>Jeroen Pauw begon in 2006 met Paul Witteman de dagelijkse latenighttalkshow Pauw &amp; Witteman. Die stopte in 2014, waarna Pauw in september van dat jaar alleen verder ging.</p>
<p>De laatste drie jaar presenteerde hij afwisselend met Eva Jinek, die in september overstapte naar RTL. Jeroen Pauw won eerder dit jaar de Ere-Zilveren Nipkowschijf, een oeuvreprijs voor iemand die zich buitengewoon heeft ingezet voor de televisiewereld.</p>
