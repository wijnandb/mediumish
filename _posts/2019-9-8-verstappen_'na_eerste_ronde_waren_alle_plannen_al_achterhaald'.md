---
layout: post
title: "Verstappen: 'Na eerste ronde waren alle plannen al achterhaald'"
date: Sun, 08 Sep 2019 17:34:21 +0200
categories: 
- sport 
- autosport 
externe_link: "https://nos.nl/l/2300850"
feature_image: "https://nos.nl/data/image/2019/08/31/573936/1008x567.jpg"
aantal: 232
unieke: 159
bron: NOS
---

<p>Al zijn plannen konden na de start van de Grand Prix van Italië direct de prullenbak in. Max Verstappen begon al achteraan, raakte bij de start even Sergio Perez en moest naar binnen voor een nieuwe voorvleugel. "Na die eerste ronde waren al onze plannen al achterhaald', constateerde de Nederlandse Formule 1-coureur.</p>
<p>Verstappen reed op het snelle circuit van Monza, waar tienduizenden Ferrari-fans uit hun dak gingen voor Charles Leclerc, die voor het eerst sinds 2010 de Italiaanse renstal weer de zege schonk op het thuiscircuit, uiteindelijk naar de achtste plaats. "Dit was net als de Grand Prix van België op het circuit van Spa een race die we moesten uitzitten", oordeelde hij.</p>
<p>Verstappen had in Italië een nieuwe motor gekregen, wat hem een gridstraf opleverde. "Monza en Spa zijn geen ideale circuits voor ons, hoewel ik vrijdag nog dacht dat onze racesnelheid wel goed zat. Ik ben blij dat deze twee GP's achter de rug zijn. Ik verheug me op een race waarin ik weer gewoon kan meedoen. In Singapore staan we er weer."</p>
<h2>Incident Perez</h2>
<p>Over het incident met Perez in de eerste ronde was Verstappen kort. "Ik probeerde hem nog te ontwijken. Deze dingen gebeuren als je achteraan start. Jammer dat het droog bleef. Ik heb even een motorprobleem gehad. Ik was vijf seconden wat vermogen kwijt, maar dat was uiteindelijk geen groot probleem. Het zat gewoon niet mee."</p>
