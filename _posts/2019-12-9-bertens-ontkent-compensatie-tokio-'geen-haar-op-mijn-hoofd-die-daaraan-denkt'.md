---
layout: post
title: "Bertens ontkent compensatie Tokio: 'Geen haar op mijn hoofd die daaraan denkt'"
date: Mon, 09 Dec 2019 19:21:27 +0100
category: sport_algemeen
externe_link: "https://nos.nl/l/2314045"
image: "https://nos.nl/data/image/2019/12/09/612952/1008x567.jpg"
aantal: 393
unieke: 231
bron: "NOS"
---

<p>Kiki Bertens heeft ontkend financiële compensatie te willen voor haar deelname aan de Olympische Spelen in Tokio. "Geen haar op mijn hoofd die daaraan denkt", benadrukt de Zuid-Hollandse in een reactie op haar Instagram-account.</p>
<p>"Ik heb nooit gezegd dat ik geld wil voor deelname aan de Olympische Spelen, laat dit duidelijk zijn", aldus de tennisster. Ze reageert daarmee op commotie die is ontstaan naar aanleiding van een interview met de Volkskrant, waarin Bertens vertelde over haar dilemma tussen deelnemen aan de Spelen of voorrang geven aan haar eigen tenniscarrière.</p>
<h2>Compensatie</h2>
<p>Ze stelde in het artikel dat ze met sportkoepel NOC*NSF en de tennisbond KNLTB afspraken zou willen maken over compensatie voor gemiste inkomsten bij de reguliere toernooien.</p>
<p>"Geld is niet de drijfveer. Maar het is wel krom om alles opzij te zetten voor de Fed Cup en mijn carrière opzij te zetten zonder dat er iets tegenover staat", zei Bertens in het bewuste artikel.</p>
<h2>Paar dagen thuis</h2>
<p>Om aan de kwalificatie-eis voor Tokio 2020 te voldoen, moet Bertens namelijk deelnemen aan de Fed Cup-ontmoeting tussen Nederland en Wit-Rusland op 7 en 8 februari. En dat zou weer consequenties voor haar eigen speelschema hebben.</p>
<p>"Dit zou inhouden dat ik van 30 december tot half april slechts enkele dagen thuis zal zijn en week in, week uit zal willen pieken op verschillende continenten en ondergronden", legt ze vandaag uit op Instagram.</p>
<p>Bertens is het er niet mee eens dat met het Volkskrant-artikel, dat de kop 'Bertens naar Tokio? Een dure grap' meekreeg, de indruk wordt gewekt dat financiën een belangrijke rol spelen in haar afweging om al dan niet te kiezen voor de Spelen.</p>
<p>"Ik probeer zo min mogelijk te lezen wat er wordt geschreven over me, maar ik vind dat ik nu respectloos overkom naar de Olympische Spelen en de deelnemers. Dat is absoluut niet mijn bedoeling. De Olympische Spelen zijn een geweldig evenement en voor velen terecht een grote droom", aldus Bertens.</p>
<p>"In het desbetreffende interview heb ik aangegeven dat het voor een tennisser net iets anders ligt. Het is voor mij persoonlijk ieder jaar al een hele klus om het individuele toernooischema van de WTA enigszins fris en scherp vol te houden tot en met het einde van het seizoen."</p>
<p>Bertens meldde in het televisieprogramma Peptalk van Ziggo dat ze binnen twee weken een besluit neemt over deelname aan de Olympische Spelen.</p>
