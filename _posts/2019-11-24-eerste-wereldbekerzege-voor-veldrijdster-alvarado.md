---
layout: post
title: "Eerste wereldbekerzege voor veldrijdster Alvarado"
date: Sun, 24 Nov 2019 14:42:16 +0100
category: wielrennen
externe_link: "https://nos.nl/l/2311822"
image: "https://nos.nl/data/image/2019/11/24/596011/1008x567.jpg"
aantal: 190
unieke: 140
author: "NOS"
---

<p>Ceylin del Carmen Alvarado heeft haar eerste wereldbekerzege als veldrijdster binnen. De 21-jarige Nederlandse zegevierde zondag in de duinen bij Koksijde.</p>
<p>Alvarado, die dit seizoen twee Superprestigewedstrijden won en in de wereldbeker twee tweede plaatsen noteerde, schudde in de laatste ronde haar landgenotes Lucinda Brand en Yara Kastelijn af.</p>
<h2>Nederlandse kopgroep</h2>
<p>Al vroeg in de door de Nederlandse veldrijdsters gedomineerde race reden Alvarado, Kastelijn, Brand, Annemarie Worst en Inge van der Heyden weg. Zij hadden snel een halve minuut voorsprong op de rest van het veld.</p>
<p>In de slotronde moesten Worst en Van der Heyden passen. Brand leek vooraan de sterkste, maar de Nederlands kampioene had geen antwoord op een versnelling van de lichtvoetige Alvarado.</p>
<p>"Het was nagelbijten tot het einde, maar dit is fantastisch. Deze zege is er een voor in de boeken", meende Alvarado. "Eerst waren we met z'n vijven vooruit, daarna vier, vervolgens drie. Lucinda was op de rechte, powerstukken wat beter. Ik ben wat technischer en daar heb ik in de slotfase van geprofiteerd."</p>
<p>De Nederlandse overmacht had de winnares ook wel verrast. "Dat is wel fantastisch voor Nederland. We doen het als Nederland gewoon goed."</p>
