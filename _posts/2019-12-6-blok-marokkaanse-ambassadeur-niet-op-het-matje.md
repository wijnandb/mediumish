---
layout: post
title: "Blok: Marokkaanse ambassadeur niet op het matje"
date: Fri, 06 Dec 2019 08:58:10 +0100
category: politiek
externe_link: "https://nos.nl/l/2313484"
image: "https://nos.nl/data/image/2019/12/06/611843/1008x567.jpg"
aantal: 500
unieke: 255
bron: "NOS"
---

<p>Minister Blok van Buitenlandse Zaken is niet van plan de Marokkaanse ambassadeur op het matje te roepen voor het afzeggen van een afspraak met staatssecretaris Broekers-Knol. VVD-Kamerlid Koopmans had vanochtend om die stap gevraagd. Blok zei vanochtend dat er nog geen nieuw gesprek met de ambassadeur gepland staat.</p>
<p>Volgens Haagse bronnen is er bij het ministerie van Buitenlandse Zaken veel verbazing over de handelwijze van Broekers, die staatssecretaris is van Justitie en Veiligheid. Bij het ministerie zouden grote ogen zijn opgezet toen de VVD-staatssecretaris publiekelijk aankondigde dat ze gisteren een afspraak met de Marokkaanse ambassadeur had en dat ze daar met hem zou praten over het terugnemen van uitgeprocedeerde asielzoekers. In een zo gevoelige kwestie als de relatie met Marokko zou dit niet de gebruikelijke diplomatieke weg zijn.</p>
<p>De ambassadeur blies de afspraak van gisteren op het laatste moment af. Kamerleden reageerden boos op de afzegging door Marokko, maar vanuit de Kamer klonk ook kritiek op het "onvermogen" van de staatssecretaris. Eerder was er ook al commotie in de Kamer, die uit uitspraken van Broekers had opgemaakt dat ze niet welkom was in Marokko. De staatssecretaris sprak later van een misverstand.</p>
<h2>Blok wil relatie met Marokko impuls geven</h2>
<p>Voor de wekelijkse vergadering van het kabinet benadrukte Blok vooral dat hij al eerder met zijn Marokkaanse collega heeft gepraat "om de relatie een impuls te geven en uit de incidenten te komen". Hij heeft toen ook afgesproken dat ambtenaren samen over allerlei onderwerpen zouden praten, zoals migratie, terrorismebestrijding en de aanpak van criminaliteit.</p>
<p>Zo'n eerste ambtelijke gesprek is er al geweest. "Ik wil eigenlijk op die weg verder. Zo kunnen we er samen voor zorgen dat de relatie verbetert."</p>
<p>Dat gisteren de afspraak tussen de ambassadeur en Broekers op het laatste moment niet doorging, illustreert volgens Blok nog eens dat het goed is dat hij al eerder met zijn Marokkaanse collega over de "hobbels op de weg in de relatie" heeft gepraat.</p>
<h2>Niet prettig</h2>
<p>Ook premier Rutte zei vanmiddag dat Nederland en Marokko er belang bij hebben dat de relatie in goede banen wordt geleid. "Dan helpt niet wat gisteren gebeurde; dat afzeggen van die afspraak is op zijn zachtst gezegd niet prettig, maar het helpt ook niet als ik daar nu grote dingen over ga zeggen", voegde hij eraan toe.</p>
<p>Volgens Rutte is het niet gek dat Broekers van tevoren heeft gezegd dat ze een afspraak had met de ambassadeur. "Het is bij internationale contacten gebruikelijk dat we dat ook bekend maken; dat gebeurt zelden in het geheim."</p>
<h2>Hard en helder</h2>
<p>De regeringspartijen VVD en CDA reageerden vanochtend heel verschillend op de gebeurtenissen van gisteren. In het NOS Radio 1 Journaal noemde VVD-Kamerlid Koopmans het afzeggen van het gesprek door Marokko enorm ondiplomatiek. "Daar moeten wij heel hard en helder over zijn."</p>
<p>Zijn CDA-collega Van Toorenburg benadrukte juist dat Nederland iets van Marokko nodig heeft: "Het stoort me dat het nu weer fout loopt. De staatssecretaris moet er gewoon voor zorgen dat ze aan tafel komt; wees een beetje handiger."</p>
