---
layout: post
title: "TikTok biedt excuses aan voor verwijderen van video over Oeigoeren"
date: Thu, 28 Nov 2019 11:24:36 +0100
category: tech
externe_link: "https://nos.nl/l/2312392"
image: "https://nos.nl/data/image/2019/11/28/597944/1008x567.jpg"
aantal: 320
unieke: 200
bron: "NOS"
---

<p>Videoapp TikTok heeft zijn excuses aangeboden voor het verwijderen van een video waarin kritiek werd geuit op het beleid van China ten aanzien van de Oeigoeren, een moslimminderheid.</p>
<p>In de video geeft TikTok-gebruiker Feroza Aziz (17) een tutorial over hoe je je wimpers moet krullen. Terwijl ze daarmee bezig is, bespreekt ze de situatie van moslims in China. Ze zegt dat ze mensen erop attent wil maken dat hun situatie precair is. Ook bespreekt ze de onderdrukking van andere minderheden in de wereld.</p>
<p>Enkele dagen na het plaatsen van de video, liet Aziz op Twitter weten dat ze van TikTok een maand lang niets mag posten. Ook was haar video verwijderd van het platform. </p>
<p>Volgens TikTok ging het om een "menselijke fout door een moderator" en is de video binnen een uur weer teruggeplaatst. "We willen graag onze excuses aanbieden aan de gebruiker voor de fout aan onze kant", zegt een woordvoerder van het bedrijf. "Het is belangrijk om te benadrukken dat niets in onze richtlijnen dergelijke content verbiedt." De video is inmiddels meer dan 1,6 miljoen keer bekeken.</p>
<p>Aziz noemt de minderheid in de video niet bij naam, maar bevestigde op Twitter dat ze het had over de Oeigoeren, moslims die voornamelijk in de Chinese provincie Xinjiang wonen.</p>
<p>De Verenigde Naties en mensenrechtenorganisaties wijzen al jaren op de systematische onderdrukking van de Oeigoeren door de Chinese autoriteiten. Velen zitten opgesloten in kampen waar ze volgens de regering worden 'heropgevoed'. In werkelijkheid is er sprake van hersenspoeling en marteling, niet zelden met de dood tot gevolg.</p>
<h2>Vragen over censuur</h2>
<p>Het incident met Aziz komt op het moment dat de Chinese eigenaar van TikTok, Bytedance, door de Amerikaanse overheid wordt onderzocht. Volgens Amerikaanse politici censureert Bytedance mogelijk politiek gevoelige inhoud. Ook zijn er zorgen over hoe het bedrijf omgaat met data van gebruikers.</p>
<p>TikTok heette voor de overname door Bytedance nog musical.ly. Met de overname was een miljard dollar gemoeid.</p>
