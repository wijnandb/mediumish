---
layout: post
title: "Klanten bij grote banken hoeven 's weekends niet meer te wachten op geld"
date: Tue, 10 Sep 2019 09:34:36 +0200
categories: 
- financieel 
- economie 
externe_link: "https://nos.nl/l/2301091"
feature_image: "https://nos.nl/data/image/2019/09/10/576287/1008x567.jpg"
aantal: 179
unieke: 118
bron: NOS
---

<p>Alle klanten van de grootste banken kunnen voortaan direct geld naar elkaar overmaken. Het staat binnen een paar seconden op de rekening van de ontvanger, ook 's avonds, in het weekend en op feestdagen.</p>
<p>Het geldt voor klanten van ABN Amro, ING, Rabobank, ASN Bank, SNS, Regiobank en Knab.</p>
<p>Voorheen was het zo dat als iemand in het weekend een betaalopdracht deed, die betaling pas op maandag werd verwerkt. Als maandag ook nog een feestdag was, kon het soms wel drie dagen duren voordat het geld was overgeboekt.</p>
<p>Door het systeem Instant Payments staat het bedrag binnen een paar tellen op de rekening van de ander. Dat systeem werkt 24 uur per dag, 365 dagen per jaar. De afgelopen maanden zijn klanten geleidelijk aan overgezet.</p>
<p>De banken zien een lichte toename van het aantal overboekingen in het weekend sinds het systeem in werking is. Instant Payments werkt bij betalingen over de grens nog lang niet overal.</p>
<p>Een aantal kleinere banken moet nog aangesloten worden op het systeem. Bij een deel zal dat voor het eind van het jaar gebeuren.</p>
