---
layout: post
title: "Kroonprins Tsitsipas grijpt bij ATP Finals zijn eerste grote titel"
date: Sun, 17 Nov 2019 22:15:51 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/jkJ4gVHOcLc/2310916"
image: "https://nos.nl/data/image/2019/11/17/593994/1008x567.jpg"
aantal: 255
unieke: 171
bron: "NOS"
---

<p>Stefanos Tsitsipas heeft als debutant de ATP Finals op zijn naam geschreven. In een boeiende finale was de Griekse nummer zes van de wereld met 6-7 (6), 6-2, 7-6 (4) te sterk voor de Oostenrijker Dominic Thiem, 's werelds nummer vier.</p>
<p>Tsitsipas brak eerder dit jaar door bij de Australian Open, waar hij Roger Federer versloeg en tot de halve finales reikte. Ook in de halve finale van de Finals was de flamboyante Griek, die in februari naar het ABN Amro-toernooi komt, de Zwitserse grootmeester de baas.</p>
<p>Samen met Thiem en Alexander Zverev, die de Finals vorig jaar won, vormt Tsitsipas al enige tijd de nieuwe generatie die geacht wordt de heerschappij van Rafael Nadal, Novak Djokovic en Federer over te nemen. Bij grandslamtoernooien moesten de drie kroonprinsen tot dusver echter steeds hun meerdere erkennen in de 'Grote Drie'.</p>
<h2>Duidelijk antwoord Tsitsipas</h2>
<p>Een afzwaaier van Tsitsipas op 6-6 in de tiebreak van de eerste set leverde Thiem - de voorbije twee edities van Roland Garros verliezend finalist tegen Nadal - de eerste set op. Het antwoord van Tsitsipas was niet mis te verstaan: in krap 26 minuten was de tweede set voor de 21-jarige Griek.</p>
<p>Bij Tsitsipas ging het vanzelf, terwijl Thiem keihard moest knokken om bij te blijven. De Oostenrijker, die in de groepsfase zowel Federer als Novak Djokovic had verslagen, deed dat, maakte een vroege break ongedaan en kantelde zo het duel.</p>
<p>Opnieuw kwam het aan op een tiebreak en daarin hield Tsitsipas zijn zenuwen het beste in bedwang.</p><img src="http://feeds.feedburner.com/~r/nossporttennis/~4/jkJ4gVHOcLc" height="1" width="1" alt=""/>
