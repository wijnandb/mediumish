---
layout: post
title: "Kamminga geniet extra van Wilhelmus, Toussaint denkt aan 'boosdoenende brief'"
date: Thu, 05 Dec 2019 22:09:49 +0100
categories: 
- sport 
- algemeen 
externe_link: "https://nos.nl/l/2313447"
image: "https://nos.nl/data/image/2019/12/05/611613/1008x567.jpg"
aantal: 430
unieke: 265
bron: "NOS"
---

<p>Met de estafetteploeg had hij al eens een gouden medaille gewonnen, maar nu heeft Arno Kamminga ook in zijn eentje een internationale zwemtitel te pakken. Gestart als favoriet op de 200 meter schoolslag sloeg hij donderdag gedecideerd toe bij de EK kortebaan in Glasgow.</p>
<p>Daar zag het even niet naar uit, maar de 24-jarige Katwijker wist precies wat hij aan het doen was. "Ik heb geleerd mijn eigen race te zwemmen en niet te veel naar anderen te kijken. De rest ging heel snel weg. Dat gebeurt vaker op de 200 meter schoolslag. Maar de race wordt gewonnen op de laatste meters", aldus Kamminga, die zich had laten leiden door verstand en ervaring.</p>
<p>De bovenste trede van het podium kende hij al, maar nu stond hij daar alleen. "Heel gaaf. Het is altijd mooi om het Wilhelmus te horen, maar nu was het voor mezelf. Daar gaat niets boven. Individueel is toch net even een stapje mooier dan met de relay."</p>
<h2>Vooral bezig met winnen</h2>
<p>Zo ingetogen blij als Kamminga op zijn succes reageerde, zo stuiterend van de adrenaline stond Kira Toussaint voor de camera. Ook zij had haar eerste individuele hoofdprijs op een internationaal titeltoernooi te pakken, op de 100 meter rugslag in haar geval. "Het is gewoon gelukt!"</p>
<p>Ook zij was als de gedoodverfde winnaar van het startblok gedoken, maar erg makkelijk ging het daarna niet. "Ik hoorde later dat ik met 26,8 keerde. Dat is een stuk langzamer", verwees ze naar de woensdag waarop ze tot twee keer toe haar eigen Nederlands record aanscherpte. "Ik was nu vooral bezig met winnen. De laatste 25 meter deden best wel veel pijn, maar dat maakt allemaal niet uit."</p>
<p>Het goud smaakte extra zoet, omdat eind vorig jaar de zwemster plots beschuldigd werd van dopinggebruik. Uiteindelijk bleek er sprake van een misverstand en kwam ze met de schrik vrij, maar vergeten is Toussaint het niet.</p>
<h2>Eigen keuzes</h2>
<p>"Zaterdag is het een jaar geleden dat ik de 'boosdoenende brief' kreeg. Daar heb ik deze week wel veel aan teruggedacht. Elf maanden geleden zat ik in een periode dat ik misschien wel nooit meer kon zwemmen. Dat is eh... Ik weet niet of ik het droog ga houden zometeen op het podium. Het is wel heel erg emotioneel."</p>
<p>De affaire van toen heeft haar geleerd veel waardering te hebben voor de sport en heel bewust zelf keuzes te maken. "Je moet zelf de leiding nemen in je eigen proces. Als je zelf niets doet of onderneemt, dan gebeurt er ook niks vaak. Je moet je eigen keuzes maken, dat is heel belangrijk."</p>
