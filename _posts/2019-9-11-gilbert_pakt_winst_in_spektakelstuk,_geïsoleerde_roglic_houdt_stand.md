---
layout: post
title: "Gilbert pakt winst in spektakelstuk, ge√Øsoleerde Roglic houdt stand"
date: Wed, 11 Sep 2019 16:36:09 +0200
category: sport
externe_link: "https://nos.nl/l/2301274"
feature_image: "https://nos.nl/data/image/2019/09/11/576578/1008x567.jpg"
aantal: 293
unieke: 195
bron: NOS
---

<p>De zeventiende etappe in de Ronde van Spanje heeft volstrekt onverwacht voor vuurwerk gezorgd. Dat Philippe Gilbert de rit won (zijn tweede deze Vuelta) was niet zozeer een verrassing, maar dat Nairo Quintana het klassementsleider Primoz Roglic zeer lastig maakte wel.</p>
<p>De rit over 219,6 kilometer van Aranda de Duero naar Guadalajara werd afgewerkt met een verbluffende gemiddelde snelheid van 50,6 kilometer per uur. Meteen vanuit de start ontbrandde de koers en al snel veroorzaakte de straffe zijwind een breuk in het peloton.</p>
<h2>Vier Nederlanders in kopgroep</h2>
<p>Deceuninck zat met liefst zeven man in de kopgroep van oorspronkelijk 45 renners, onder wie vier Nederlanders: Wout Poels, Wilco Kelderman, Jetse Bol en Fabio Jakobsen. En Quintana bevond zich, samen met enkele helpers, eveneens in de voorste linie.</p>
<p>Een tijdje schommelde het gat tussen de twee groepen rond de anderhalve minuut en was er weinig aan de hand, maar met nog honderd kilometer naar de meet in Guadalajara bedroeg de voorsprong inmiddels zes minuten.</p>
<p>Jumbo-Visma moest daarom flink aan de bak om kopman en rodetruidrager Primoz Roglic te beschermen. Het gevolg was dat het peloton snel uitdunde en er een strijd tussen twee groepen van zo'n dertig renners ontstond.</p>
<p>De achterstand liep wel terug, maar de mannen van Jumbo waren opgebrand. Op dat moment viel Alejandro Valverde aan. Gevolg was dat vanaf dat moment in beide groepen de mannen van Movistar aan kop reden.</p>
<h2>Roglic alleen</h2>
<p>Roglic kwam alleen te zitten, maar vertrok geen spier en klampte aan. In Guadalajara sprong Zdenek Stybar weg uit de kopgroep. Topsprinter Sam Bennett, in deze Vuelta al goed voor twee zeges, moest er achteraan en Gilbert profiteerde.</p>
<p>De groep met Roglic verloor 5.29. Quintana sprong in het klassement van zes naar twee en Kelderman van acht naar zes.</p>
