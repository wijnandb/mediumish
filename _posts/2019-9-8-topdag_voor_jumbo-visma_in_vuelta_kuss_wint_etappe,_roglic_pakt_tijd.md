---
layout: post
title: "Topdag voor Jumbo-Visma in Vuelta: Kuss wint etappe, Roglic pakt tijd"
date: Sun, 08 Sep 2019 17:53:51 +0200
categories: 
- sport 
- wielrennen 
externe_link: "https://nos.nl/l/2300858"
feature_image: "https://nos.nl/data/image/2019/09/08/575954/1008x567.jpg"
aantal: 393
unieke: 233
bron: NOS
---

<p>De vijftiende etappe in de Ronde van Spanje is gewonnen door Sepp Kuss. De 24-jarige Amerikaan van Jumbo-Visma mocht in de zware bergetappe van Tineo naar Santuario del Acebo voor eigen kansen gaan en toonde zich vervolgens de beste klimmer uit een kopgroep van zeventien.</p>
<p>De rode trui van Kuss' kopman, Primoz Roglic, kwam in de 155 kilometer lange rit niet in gevaar. Sterker nog, de Sloveen vergrootte op de slotklim zijn voorsprong op de concurrenten in het algemeen klassement. Van de klassementsrenners kon alleen Alejandro Valverde de rodetruidrager volgen.</p>
<h2>Put van de dode vrouwen</h2>
<p>De renners kregen in de vijftiende etappe vier beklimmingen voorgeschoteld. Na een onrustig begin, met veel aanvallen en tegenaanvallen, werd de situatie in de koers na de top van de tweede klim stabiel. Een kopgroep van zeventien renners kreeg een voorsprong van rond de drie minuten van het peloton, waarin Jumbo-Visma het tempo bepaalde.</p>
<p>Drie van de zeventien vluchters vonden het tempo van de kopgroep op de voorlaatste beklimming niet hoog genoeg. Daniel Navarro, Ben O'Connor en Sergio Samitier reden weg en hadden op het hoogste punt van de Puerto del Pozo de las Mujeres Muertas, de klim van de put van de dode vrouwen, ruim anderhalve minuut voorsprong op de andere aanvallers.</p>
<h2>Alleen op weg naar zege</h2>
<p>In de afdaling naar de slotklim slonk de voorsprong van het trio in een rap tempo. Toen de weg weer opliep snelde Kuss de drie koplopers voorbij en ging zodoende alleen op weg naar de overwinning.</p>
<p>Ruben Guerreiro en Tao Geoghegan Hart zaten de Amerikaan nog even op de hielen, maar in de slotkilometers vergrootte de 24-jarige Jumbo-coureur zijn voorsprong weer. Ook van de klassementsrenners had Kuss niets meer te vrezen.</p>
<h2>Handjeklap</h2>
<p>In de laatste honderden meters had Kuss alle tijd om zijn eigen feestje te bouwen. Dat deed hij samen met de vele toeschouwers langs de kant. Met een grote glimlach gaf hij hen 'klaphandjes', waarna hij met zijn vuisten gebald boven het hoofd over de finish kwam. Het was de eerste WorldTour-zege van Kuss.</p>
<p>Ruim twee minuten achter Kuss deelde Roglic nog eens een tik uit aan de concurrentie. Met alleen Valverde in zijn kielzog pakte de Sloveen 41 seconden op Miguel Ángel López en Tadej Pogacar en ruim anderhalve minuut op Nairo Quintana.</p>
<p>Bekijk hier de reacties van Kuss en Roglic na afloop van de vijftiende etappe:</p>
