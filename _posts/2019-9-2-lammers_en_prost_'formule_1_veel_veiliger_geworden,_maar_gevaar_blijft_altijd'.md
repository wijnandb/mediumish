---
layout: post
title: "Lammers en Prost: 'Formule 1 veel veiliger geworden, maar gevaar blijft altijd'"
date: Mon, 02 Sep 2019 18:49:59 +0200
categories: 
- sport 
- autosport 
externe_link: "https://nos.nl/l/2300076"
feature_image: "https://nos.nl/data/image/2019/09/02/574508/1008x567.jpg"
aantal: 628
unieke: 359
bron: NOS
---

<p>Miljoenen zijn er de afgelopen jaren geïnvesteerd in de veiligheid van de auto- en motorsport. Circuits, autofabrikanten, raceteams, ze hebben allemaal veel gedaan om de sport veiliger te krijgen.</p>
<p>Het fatale ongeluk van Anthoine Hubert zaterdag in de Formule 2 op Spa-Francorchamps maakte echter duidelijk dat de risico's nog steeds enorm zijn. De dood is nooit ver weg, weet iedereen die gemotoriseerde sport beoefent.</p>
<p>"Ik heb in mijn loopbaan als Formule 1-coureur veel vrienden en collega's weggebracht", zegt Jan Lammers, voormalig F1-coureur en analist voor de NOS.</p>
<p>"Zo'n ongeluk als zaterdag drukt je weer met de neus op de feiten: er zijn risico's. Maar die zijn er ook als je van je werk naar huis rijdt. Risico's zullen er altijd zijn."</p>
<p>Frits van Amersfoort heeft sinds 1975 veel (Nederlandse) toptalenten begeleid voor ze naam maakten in de hogere sectoren van de autosport. De verongelukte Anthoine Hubert en ook Charles Leclerc, die zondag zijn eerste Formule 1-race won, behoorden in het verleden tot zijn team.</p>
<p>"In de autosport stoppen we deze dingen weg. Je kunt niet anders dan doorgaan. Het slijt weer. Dat is de realiteit. Vergeten doe je het echter nooit", zegt Van Amersfoort, die het nieuws van Hubert meekreeg toen hij zaterdag met zijn team aan het racen was in Italië. "Dat maakte enorme indruk. Anthoine was een stille, hele lieve jongen."</p>
<h2>Horrorcrash Flörsch</h2>
<p>Van Amersfoort maakte vorig jaar met zijn eigen team ook een horrorcrash mee. Zijn Duitse pupil Sophia Flörsch vloog op het circuit van Macau met haar bolide door de lucht en boorde zich in een gebouwtje langs de baan. De schokkende beelden gingen de hele wereld over. Flörsch bracht het er wonder boven wonder levend vanaf.</p>
<p>Bekijk hier de beelden van de crash van Flörsch:</p>
<p>"Er komt altijd een moment waarop je of geluk hebt of niet. Sophia had dat geluk in Macau wel, Anthoine ontbeerde het zaterdag op Spa-Francorchamps", verklaart Van Amersfoort.</p>
<p>"De auto- en motorsport zijn de afgelopen jaren enorm veilig geworden, maar als een mens met of op een pijlsnelle machine rijdt moet je eerlijk zijn: je weet dat dat gevaarlijk kan zijn. Dat is autosport", kijkt hij terug op de gebeurtenissen in Spa.</p>
<p>Volgens Lammers is de huidige autosport niet meer te vergelijken met die van veertig jaar terug, toen hij debuteerde in de koningsklasse. "In de jaren 70 was de Formule 1 echt gevaarlijk. Als je op donderdag een afspraak maakte, wist je niet of je er op maandag nog was. Je zat tussen 200 liter benzine."</p>
<p>"Nu zijn de bolides en de circuits veel veiliger. Er is veel gedaan om de risico's in te perken", vergelijkt hij de situatie. "Als er problemen ontstaan, is dat vaak door de grote verschillen in snelheid bij de betrokkenen."</p>
<p>"We denken allemaal dat het niet meer kan gebeuren", sprak viervoudig wereldkampioen Alain Prost zondag op Spa. De Fransman, die tegenwoordig optreedt als adviseur van F1-renstal Renault, weet echter als geen ander dat het gevaar altijd en overal op het circuit loert. "Het blijft onderdeel van onze sport."</p>
<p>"Ik weet wat er vroeger is gebeurd. Autosport is gevaarlijk, maar tegenwoordig misschien wel een van de veiligste sporten. Kijk naar het wielrennen, waarin ook jonge wielrenners zijn overleden. De risico's zijn bekend. Het is alleen zaak ons te blijven verbeteren, waardoor dit soort gebeurtenissen steeds minder zullen voorkomen."</p>
<p>Lammers is nauw betrokken bij de Grand Prix van Nederland, op het circuit van Zandvoort. Die keert volgend jaar terug op de Formule 1-kalender na 35 jaar afwezigheid.</p>
<p>"Als organisator hoop je dat alles vlekkeloos verloopt. Voor alle betrokkenen is wat er zaterdag gebeurde verschrikkelijk. Dan is de uitslag van de race niet meer relevant. Zo kijkt ook een organisator. Maar als de competitie weer aan de gang gaat, word je er weer helemaal ingezogen."</p>
