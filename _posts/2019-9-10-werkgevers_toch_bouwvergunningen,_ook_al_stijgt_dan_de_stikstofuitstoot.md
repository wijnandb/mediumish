---
layout: post
title: "Werkgevers: toch bouwvergunningen, ook al stijgt dan de stikstofuitstoot"
date: Tue, 10 Sep 2019 19:10:06 +0200
categories: 
- financieel 
- economie 
externe_link: "https://nos.nl/l/2301172"
feature_image: "https://nos.nl/data/image/2019/09/03/574638/1008x567.jpg"
aantal: 425
unieke: 257
bron: NOS
---

<p>Werkgeversorganisaties VNO-NCW en MKB-Nederland komen met een 10-puntenplan "om de stikstofimpasse te doorbreken". Ze willen onder meer dat bouwprojecten die alleen tijdens de bouw tot extra stikstofuitstoot leiden alsnog een vergunning krijgen.</p>
<p>Verder willen de organisaties dat er een 'drempelwaarde' komt wat betreft extra stikstofuitstoot. Blijven projecten daaronder, dan moeten die gewoon kunnen doorgaan. Om de stikstofuitstoot te beperken zijn de werkgevers wel voor verlaging van de maximumsnelheid van 130 naar 100 kilometer per uur rond natuurgebieden.</p>
<p>Sinds een uitspraak in mei van de Raad van State krijgen allerlei projecten geen vergunning meer. Die zouden gepaard gaan met extra stikstofuitstoot en dat is slecht voor de natuur.</p>
<h2>'Voorkomen dat halve economie stilvalt'</h2>
<p>"We moeten werken aan een integraal en beter natuurbeleid voor de lange termijn", zegt Jacco Vonhof, voorzitter van MKB-Nederland. "Maar voor de korte termijn moeten we eerst voorkomen dat de halve Nederlandse economie stilvalt met wegen die niet worden aangelegd, bouwvakkers die thuis komen te zitten en gemeenten die geen huizen laten bouwen voor starters."</p>
<p>"Ons woningbouwbeleid, de aanleg van nieuwe infrastructuur en de totale verduurzaming van Nederland moet van het slot", zegt Hans de Boer, voorzitter van VNO-NCW. "Het is toch niet uit te leggen dat allerlei projecten die de ecologische footprint van ons land aantoonbaar verkleinen nu niet door kunnen gaan, zoals de aanleg van windmolens en schonere fabrieken."</p>
<p>In deze video legt NOS op 3 uit waarom Nederland zo met die stikstof in z'n maag zit:</p>
<p>De werkgevers willen ook dat de overheid een nationaal expertisecentrum opzet dat gemeenten en bedrijven adviseert over projecten en vergunningverlening. Ook moeten bedrijven gesteund worden bij het zoeken naar mogelijkheden voor het zogeheten salderen.</p>
<p>Salderen betekent dat je op de ene plek de stikstofuitstoot verlaagt, waardoor die elders toch mag stijgen. Bijvoorbeeld door het uitkopen van veehouders met megastallen om ruimte te maken voor de bouw van woningen.</p>
<h2>Veestapel</h2>
<p>D66 pleitte gisteren voor de halvering van het aantal kippen en varkens om de stikstofuitstoot omlaag te brengen. De werkgevers zijn daartegen: "Halvering van de veestapel moet geen doel op zich zijn. Er zijn allerlei mogelijkheden om de uitstoot vanuit de veehouderij te verminderen. Onze landbouwsector is juist zeer efficiÃ«nt en de sector werkt al hard aan innovaties die helpen de stikstofuitstoot te verlagen."</p>
<p>Vorige week lekte uit dat in totaal er zo'n 18.000 projecten geraakt worden door de stikstofuitspraak van de Raad van State. Een commissie onder leiding van oud-minister Remkes komt later deze maand met een eerste advies over hoe om te gaan met de stikstofproblematiek. Dat zal pas ergens na Prinsjesdag zijn.</p>
