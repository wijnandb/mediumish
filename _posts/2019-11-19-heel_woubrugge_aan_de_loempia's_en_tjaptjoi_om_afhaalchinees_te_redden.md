---
layout: post
title: "Heel Woubrugge aan de loempia's en tjaptjoi om afhaalchinees te redden"
date: Tue, 19 Nov 2019 22:48:41 +0100
categories: 
- entertainment 
- opmerkelijk 
externe_link: "https://nos.nl/l/2311198"
image: "https://nos.nl/data/image/2019/11/19/594626/1008x567.jpg"
aantal: 329
unieke: 228
bron: "NOS"
---

<p>In Woubrugge aten inwoners de afgelopen dagen massaal loempia's, tjaptjoi en nasi. Het Chinese afhaalrestaurant in het dorp dreigde namelijk failliet te gaan. Dorpsbewoners gingen zich daarom te buiten aan Chinese lekkernijen om de zaak te redden.</p>
<p>Eigenaar Jian Zhu runt het restaurant sinds februari. En dat is tot nu toe erg stressvol. "Ik heb heel veel verlies gedraaid", zegt hij tegen Omroep West. Aan de kwaliteit ligt het volgens hem niet. "Ik denk dat het dorp te klein is. Ik heb ook klanten van buiten het dorp nodig."</p>
<h2>Vaste klant schoot te hulp</h2>
<p>Een paar weken geleden concludeerde hij dat het zo niet langer ging en maakte hij plannen om faillissement aan te vragen. Maar toen hij dat vertelde aan vaste klant Daniek de Groot, schrok de loempia-liefhebber daarvan.</p>
<p>Hij plaatste daarom een berichtje op Facebook. "Net gehoord dat ons enige stukje erfgoed uit China gaat sluiten volgende week zondag. Dit kan natuurlijk niet. Ga deze week Chinees halen!", riep hij op.</p>
<p>Heel veel mensen deden dat en Zhu kan daardoor nu zeker een paar maanden door. Om het restaurant ook op de lange termijn overeind te houden, wordt de uitbater ook geholpen met het vinden van klanten in omliggende dorpen en online.</p>
<p>Zhu is De Groot erg dankbaar. "Hij is echt de held van de Chinese afhaal in Woubrugge. Hij mag hier van mij voortaan altijd gratis eten."</p>
<p>Zhu is niet de enige die het moeilijk heeft. Het aantal Chinees-Indische restaurants in Nederland daalde de afgelopen vijf jaar fors: van bijna 1900 in 2014 tot ruim 1600 nu. Een daling van pakweg 13 procent. Als gekeken wordt naar de afgelopen tien jaar, dan is de daling zelfs 22 procent.</p>
<p>Guido Verschoor van horeca-adviesbureau Van Spronsen zei eerder tegen de NOS dat 'de Chinees' nauwelijks nog in ons systeem zit. Waar in de jaren 70 geregeld een bezoekje werd gebracht aan de afhaalchinees (lekker veel, voor weinig geld), is er nu veel minder interesse in dit type restaurant.</p>
