---
layout: post
title: "Kabinet wil verbod op lachgas voor recreatief gebruik"
date: Mon, 09 Dec 2019 11:59:06 +0100
category: politiek
externe_link: "https://nos.nl/l/2313983"
image: "https://nos.nl/data/image/2019/12/07/612396/1008x567.jpg"
aantal: 463
unieke: 270
author: "NOS"
---

<p>Staatssecretaris Blokhuis werkt aan een verbod op lachgas voor recreatief gebruik. Aanleiding voor de maatregel is een advies van de drugsbeoordelingscommissie CAM. Daarin staat dat het risico van lachgas voor de volksgezondheid "matig tot groot" is.</p>
<p>Lachgas is vooral populair onder jongeren en veroorzaakt een korte roes. Het is bekend dat het gas bij overmatig gebruik kan leiden tot hoofdpijn, duizeligheid en tintelingen. Ook zijn er enkele gevallen bekend waar veelvuldig gebruik heeft geleid tot een dwarslaesie. In het nieuwe advies worden ook zorgen geuit over gevolgen van incidenteel gebruik.</p>
<p>"We kunnen de risico's voor de gezondheid van met name jongeren niet langer accepteren", zegt de staatssecretaris van Volksgezondheid. "De beoordeling van het CAM laat zien dat het recreatief gebruik van lachgas ontzettend schadelijk kan zijn. Een 'ballonnetje' is echt niet zo onschuldig als het lijkt." Het middel wordt gebruikt door het uit een ballon in te ademen.</p>
<p>Blokhuis wil de risico's niet langer accepteren:</p>
<p>Volgens de staatssecretaris wordt het lachgas steeds populairder. "Waar lachgas als roesmiddel sinds halverwege de jaren 90 vooral in het uitgaansleven en in de grote steden werd gebruikt, wordt het nu ook in dorpen en meer landelijke gebieden, thuis of op huisfeesten en in het verkeer gebruikt."</p>
<p>Het is nog onduidelijk hoe het verbod uiteindelijk gehandhaafd gaat worden. Complicerende factor is dat Blokhuis een uitzondering wil maken voor "eigenlijke toepassingen" van lachgas. Het wordt bijvoorbeeld gebruikt in slagroomspuiten en als verdovingsmiddel in het ziekenhuis.</p>
<p>Particulieren kunnen lachgaspatronen nu nog gewoon kopen, bijvoorbeeld in winkels voor huishoudelijke artikelen. Op festivals en feesten worden vaak gevulde ballonnetjes verkocht. Staatssecretaris Blokhuis en minister Grapperhaus (Justitie en Veiligheid) gaan de komende tijd in gesprek met groothandels, horeca en producenten over het verbod en over de uitzondering.</p>
<p>Blokhuis hoopt dat het verbod over "een maand of negen" kan ingaan. Tot die tijd roept hij gemeenten op om lachgasgebruik zoveel mogelijk zelf terug te dringen. Dat kunnen gemeenten doen met een beroep op plaatselijke verordeningen. Verder vindt hij dat producenten en leveranciers terughoudend moeten zijn met leveren.</p>
<h2>Gevaar in het verkeer</h2>
<p>Naast gezondheidsrisico's, hebben de onderzoekers ook gekeken naar de gevolgen van lachgasgebruik voor de openbare orde en veiligheid. Agressie wordt daarbij niet gezien als een probleem: "Lachgas heeft een kortdurend sederend effect, wat niet of nauwelijks leidt tot gewelddadig gedrag van de gebruiker."</p>
<p>Wel maken de onderzoekers zich zorgen over lachgas in het verkeer. "De commissie schat het risico van lachgasgebruik in het verkeer als groot tot zeer groot." In augustus concludeerde de NOS dat het aantal verkeersincidenten waarbij lachgas in het spel was, de laatste jaren exponentieel is toegenomen.</p>
<p>Lachgas verlaagt ernstig het reactievermogen en de rijvaardigheid, schrijft het CAM in het advies. Maar ook de handelingen die gebruikers uitvoeren achter het stuur, leveren gevaar op. "Zoals ballonnen vullen tijdens het rijden."</p>
