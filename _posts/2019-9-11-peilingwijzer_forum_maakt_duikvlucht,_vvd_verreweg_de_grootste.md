---
layout: post
title: "Peilingwijzer: Forum maakt duikvlucht, VVD verreweg de grootste"
date: Wed, 11 Sep 2019 06:00:02 +0200
category: politiek
externe_link: "https://nos.nl/l/2301200"
feature_image: "https://nos.nl/data/image/2019/09/11/576446/1008x567.jpg"
aantal: 327
unieke: 204
bron: NOS
---

<p>In de nieuwste Peilingwijzer is de VVD bijna twee keer zo groot als de achtervolgers. De partij van premier Rutte stijgt naar 30 tot 34 Kamerzetels. Daarachter komen GroenLinks (15 tot 19 zetels), CDA en PvdA (beide 13 tot 17).</p>
<p>De grote electorale concurrent van de VVD  eerder dit jaar, Forum voor Democratie, verliest 10 zetels in enkele maanden tijd.</p>
<p>Volgens politicoloog Tom Louwerse is een dergelijke terugval in de peilingen niet geheel uniek: kort na de kabinetsformatie van 2012 maakte de VVD een soortgelijke duikvlucht na de commotie rond de inkomensafhankelijke zorgpremie. "Maar het is duidelijk dat dit niet al te vaak gebeurt", zegt de maker van de Peilingwijzer.</p>
<h2>Baudet negatief</h2>
<p>Louwerse wijst erop dat het ten tijde van de  vorige Peilingwijzer, half juli, al maanden openlijk rommelde in FvD, maar dat had toen nog weinig effect in de peilingen. Dat veranderde nadat een week later Eerste Kamerlid Henk Otten  uit de partij werd gezet, een nieuwe partij oprichtte en verschillende senatoren en Statenleden overstapten. Van de 20 tot 26 zetels voor Forum zijn er in de Peilingwijzer nu nog 11 tot 15 over.</p>
<p>Uit  onderzoek van I&amp;O  blijkt dat FvD-stemmers het optreden van Otten en Baudet negatief beoordelen, maar dat van Baudet als veel negatiever. Bij zowel I&amp;O als bij  EenVanDaag/Ipsos  is Baudets algemene kiezerswaardering de afgelopen tijd verder gedaald, naar een cijfer rond de 3,5.</p>
<p>De partij die het meest lijkt te profiteren van de strubbelingen bij Forum voor Democratie is de PVV, die in de Peilingwijzer nu op 11 tot 15 Kamerzetels uitkomt, evenveel als Forum voor Democratie. Dat is 4 zetels meer dan in juli, maar nog altijd duidelijk minder dan de 20 die de partij van Geert Wilders momenteel in de Tweede Kamer bezet.</p>
<p>D66 (10-12 zetels) en SP (7-11) blijven op stevig verlies staan. Daarachter komen de ChristenUnie (7 tot 9 zetels), de Partij voor de Dieren, 50Plus (beide 5-7) en de SGP (2-4). Denk scoort 1 tot 3 zetels.</p>
