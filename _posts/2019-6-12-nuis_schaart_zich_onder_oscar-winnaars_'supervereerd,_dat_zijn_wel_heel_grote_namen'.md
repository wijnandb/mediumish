---
layout: post
title: "Nuis schaart zich onder Oscar-winnaars: 'Supervereerd, dat zijn wel heel grote namen'"
date: Wed, 12 Jun 2019 12:05:49 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/xBAgyYtihzo/2288716"
feature_image: "https://nos.nl/data/image/2019/03/10/536141/1008x567.jpg"
aantal: 281
unieke: 188
bron: NOS
---

<p>Drie maanden na het einde van het schaatsseizoen heeft Kjeld Nuis de Oscar Mathisen-trofee gewonnen. De prijs die ook wel bekend staat als de schaats-Oscar wordt elk jaar in de zomer uitgereikt en gaat voor de veertiende keer naar een Nederlander.</p>
<p>Nuis krijgt de trofee voor zijn wereldrecord op de 1.500 meter. Tijdens de wereldbekerfinale in Salt Lake City, begin maart, dook Nuis met 1.40,17 maar liefst 85 honderdsten onder de oude toptijd van Denis Joeskov (1.41,02).</p>
<p>Analist Erben Wennemars vond het wereldrecord van Nuis op de 1.500 meter, dat hij neerzette in een rechtstreeks duel met teamgenoot Thomas Krol, het indrukwekkendste van het seizoen: "Krol en Nuis dreven elkaar op naar een ongekend niveau."</p>
<p>Bekijk hieronder het wereldrecord van Nuis:</p>
<p>De 29-jarige Nuis had in Salt Lake ook al het wereldrecord op de 1.000 meter op zijn naam gezet (1.06,18). Volgens de jury voltooide de Nederlandse schaatser een unieke hattrick met zijn wereldrecords. Hij won eerder al op beide afstanden olympisch goud (2018) én WK-goud (2017).</p>
<p>"Ik heb stiekem even moeten kijken op Wikipedia wie hem allemaal hebben, maar dat zijn wel heel grote namen", reageerde Nuis. "Ik ben supervereerd dat ik er een van ben."</p>
<h2>Opvolger van Lorentzen</h2>
<p>Vorig jaar ging de schaats-Oscar naar de Noor Håvard Lorentzen vanwege zijn gouden race op de 500 meter bij de Olympische Spelen in Pyeongchang. In 2017 werd Sven Kramer geëerd toen hij op dezelfde ijsbaan in Zuid-Korea op de tien kilometer een wereldrecord reed op een laaglandbaan.</p>
<p>Kramer won de trofee ook in 2007. Ard Schenk is de enige Nederlander die de ereprijs drie keer won. De Amerikaan Eric Heiden (vier keer) ontving de prijs het vaakst.</p><img src="http://feeds.feedburner.com/~r/nossportschaatsen/~4/xBAgyYtihzo" height="1" width="1" alt=""/>
