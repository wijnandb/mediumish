---
layout: post
title: "Roglic loopt verder uit in Vuelta, laat etappezege aan Pogacar"
date: Fri, 06 Sep 2019 17:38:42 +0200
categories: 
- sport 
- wielrennen 
externe_link: "https://nos.nl/l/2300610"
feature_image: "https://nos.nl/data/image/2019/09/06/575414/1008x567.jpg"
aantal: 187
unieke: 135
bron: NOS
---

<p>Primoz Roglic heeft verder afstand genomen van zijn achtervolgers tijdens de dertiende etappe in de Vuelta. De Sloveense rodetruidrager liet de etappezege aan zijn landgenoot Tadej Pogacar.</p>
<p>Pogacar (UAE Emirates) was er samen met Roglic vandoor gegaan tijdens de slotklim naar Alto de Los Machucos.</p>
<p>Tijdens de helse slotklim (6,8 kilometer van gemiddeld 9,2 procent met uitschieters tot 25 procent) passeerden Roglic en Pogacar op 1,5 kilometer van de meet Pierre Latour, die over was gebleven van een vroege omvangrijke kopgroep.</p>
<p>Pogacar klom in het klassement van de vijfde naar de derde plaats. Hij deed dat ten koste van de Colombianen Nairo Quintana en Miguel Ángel López, die op respectievelijk 27 seconden en 1.01 finishten.</p>
<p>Roglic (Jumbo-Visma) heeft het rood stevig om zijn schouders, met een voorsprong van 2.25 op Alejandro Valverde.</p>
<p>Na afloop noemde Roglic het een 'geweldige dag voor het Sloveense wielrennen'. "De slotklim was supersteil, maar ik begin mij steeds beter te voelen. We moeten de focus blijven houden, dan maken we een goede kans. Het is weer een dag minder tot de finish in Madrid, maar er komen nog genoeg lastige dagen aan."</p>
