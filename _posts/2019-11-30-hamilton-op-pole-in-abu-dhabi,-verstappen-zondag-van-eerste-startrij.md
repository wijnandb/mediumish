---
layout: post
title: "Hamilton op pole in Abu Dhabi, Verstappen zondag van eerste startrij"
date: Sat, 30 Nov 2019 15:07:50 +0100
category: autosport
externe_link: "https://nos.nl/l/2312683"
image: "https://nos.nl/data/image/2019/11/30/601199/1008x567.jpg"
aantal: 274
unieke: 154
author: "NOS"
---

<p>Lewis Hamilton vertrekt zondag bij de laatste grand prix van het Formule 1-seizoen in Abu Dhabi van poleposition. De wereldkampioen was in de kwalificatie met 1.34,779 de snelste.</p>
<p>Max Verstappen staat om 14.10 uur Nederlandse tijd naast Hamilton op de eerste startrij. De Nederlander van Red Bull eindigde in de kwalificatie weliswaar op de derde plaats (1.35,139), maar Valtteri Bottas moet zijn tweede plaats (1.34,973) inleveren wegens een motorwissel. De Fin start zondag achteraan.</p>
<p>Voor Hamilton was het een tijdje geleden dat hij poleposition veroverde. Dat lukte de zesvoudig wereldkampioen voor het laatst bij de Grand Prix van Duitsland, eind juli. In Abu Dhabi waren de Mercedes-wagens het hele weekeinde dominant, al was Verstappen in de slottraining nog wel de snelste.</p>
<p>De Nederlander klaagde in het tweede deel van de kwalificatie nog wel over te weinig grip aan de achterkant, maar was in het beslissende deel weer opperbest. In Abu Dhabi was hij de afgelopen jaren in de kwalificatie niet verder gekomen dan de zesde plaats.</p>
<p>Na zijn poleposition en zege in BraziliÃ« kan hij zondag weer de strijd aan met Lewis Hamilton. En hij heeft een voordeel op Charles Leclerc en Sebastian Vettel van Ferrari, met wie hij in gevecht is om de derde plaats in het WK-klassement.</p>
<h2>Blunder Ferrari</h2>
<p>Ferrari maakte er een potje van op het circuit Yas Marina. Leclerc dacht in het laatste deel van de kwalificatie nog een aanval op de positie van Hamilton te kunnen doen. Hij miste echter de kans om een laatste run in te zetten, door een slechte timing van het team. Leclerc eindigde als vierde en vormt zondag met teamgenoot Vettel de tweede startrij.</p>
