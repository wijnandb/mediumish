---
layout: post
title: "Valencia ondanks flinke personele puzzel vol vertrouwen tegen Ajax"
date: Tue, 10 Dec 2019 11:37:26 +0100
category: sport
externe_link: "https://nos.nl/l/2314115"
image: "https://nos.nl/data/image/2019/12/10/613089/1008x567.jpg"
aantal: 290
unieke: 193
author: "NOS"
---

<p>Ajax-trainer Erik ten Hag moet door de afwezigheid van Quincy Promes, David Neres en Zakaria Labyad al creatief te werk gaan in de aanloop naar het cruciale Champions League-treffen met Valencia, maar zijn Spaanse collega Albert Celades moet pas echt een flinke puzzel leggen.</p>
<p>De ziekenboeg van Valencia is met liefst zeven spelers goed gevuld en ook de geschorste Ezequiel Garay is er vanavond in Amsterdam niet bij.</p>
<h2>Oneindige blessuregolf</h2>
<p>"Het lijkt wel alsof we in een oneindige blessuregolf zitten", verzuchtte Celades maandagavond tijdens de persconferentie in de Johan Cruijff Arena.</p>
<p>"Dat baart mij natuurlijk zorgen, maar daar moeten we nu maar niet te lang bij stilstaan. Bovendien heb ik begrepen dat Ajax ook een paar aanvallers mist."</p>
<p>Om niet afhankelijk te zijn van het resultaat bij Chelsea-Lille, heeft Valencia een zege nodig tegen Ajax om zich te plaatsen voor de knock-outfase van de Champions League.</p>
<p>"Daar moeten we ons dus op richten, daar hebben we invloed op. Ik ga er namelijk vanuit dat Chelsea wint van Lille, omdat die ploeg nergens meer voor speelt", sprak Celades realistisch in aanloop naar de voor zijn ploeg beslissende avond.</p>
<p>Naast de waslijst aan afwezigen komt ook de 3-0 nederlaag voor eigen publiek in de eerste ontmoeting met Ajax het zelfvertrouwen bij Valencia niet bepaald ten goede. Maar Celades rekent erop dat zijn ploeg lering heeft getrokken uit dat, in zijn ogen, geflatteerde verlies.</p>
<p>"Zij hebben onze fouten toen uitstekend afgestraft. Ajax heeft een sterke ploeg met talentvolle spelers die elkaar goed weten te vinden. Het is een van de beste teams ter wereld. Maar er liggen zeker kansen voor ons. Die moeten we deze keer wel benutten. We moeten alles goed doen, geen fouten maken. We moeten een vrijwel perfecte wedstrijd spelen."</p>
