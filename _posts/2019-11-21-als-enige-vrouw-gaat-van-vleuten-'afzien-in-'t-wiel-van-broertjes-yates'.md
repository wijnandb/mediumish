---
layout: post
title: "Als enige vrouw gaat Van Vleuten 'afzien in 't wiel van broertjes Yates'"
date: Thu, 21 Nov 2019 10:29:38 +0100
category: wielrennen
externe_link: "https://nos.nl/l/2311387"
image: "https://nos.nl/data/image/2019/11/21/594994/1008x567.jpg"
aantal: 316
unieke: 204
bron: "NOS"
---

<p>Waarom is Annemiek van Vleuten zoveel beter dan alle andere wielrensters? Het antwoord op die vraag is wellicht heel simpel: omdat ze traint met de mannen van haar ploeg Mitchelton-SCOTT.</p>
<p>"Ik ben weer uitgenodigd om mee te gaan met het kamp van de mannen. De andere vrouwen willen nog steeds niet mee. Vanaf 4 januari ga ik weer afzien in het wiel van Adam en Simon Yates (winnaar van de Vuelta in 2018, red.)."</p>
<p>Dat zei Van Vleuten woensdagavond over haar voorbereiding op het nieuwe seizoen, nadat ze in Den Bosch was gekozen tot Wielrenster van het Jaar.</p>
<h2>Superseizoen</h2>
<p>Ze won dit jaar vrijwel alles waar ze haar zinnen op zette. In het voorjaar won ze Strade Bianche en Luik-Bastenaken-Luik, daarna de Giro Rosa en in het najaar leverde een meesterlijke solo haar in Yorkshire de wereldtitel op de weg.</p>
<p>Waarom gaan er geen andere vrouwen mee met de mannen? "Niet iedereen is zo gek als ik, zeggen ze. Het is ook het trainingsvolume dat je aan moet kunnen, dat is op zich wel op mijn lijf geschreven. Bovendien zitten zij allemaal in de Tour Down Under, ik heb een andere keuze gemaakt."</p>
<h2>Ook trainen met Chaves in Colombia</h2>
<p>Over een paar dagen gaat Van Vleuten ook al naar Colombia om te trainen met Esteban Chaves, die in 2016 tweede werd in de Giro d'Italia en derde in de Vuelta. Dit jaar won hij nog een etappe in de Giro.</p>
<p>Op 29 februari rijdt Van Vleuten haar eerste wedstrijd van 2019, Omloop Het Nieuwsblad: "Iedereen heeft het over de Olympische Spelen, maar wat mij betreft gaan we eerst heel erg focussen op het voorjaar."</p>
<p>"Dan zijn er heel veel mooie wedstrijden: Strade Bianche, de Ronde van Vlaanderen zou ik heel graag nog een keer winnen en het Ardens drieluik. De Spelen zijn zeker een heel belangrijk doel, maar die knop gaat pas na het voorjaar om."</p>
