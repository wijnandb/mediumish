---
layout: post
title: "Verstappen: 'Derde tijd en tweede startplek prima uitgangspositie'"
date: Sat, 30 Nov 2019 16:05:34 +0100
categories: 
- sport 
- autosport 
externe_link: "https://nos.nl/l/2312689"
image: "https://nos.nl/data/image/2019/11/30/601207/1008x567.jpg"
aantal: 289
unieke: 197
bron: "NOS"
---

<p>Hij had liever het seizoen afgesloten met nog een poleposition, maar uiteindelijk kon Max Verstappen zaterdagavond in Abu Dhabi wel leven met de derde tijd in de kwalificatie en een plaats op de eerste startrij zondag in de race.</p>
<p>"Dat is een prima uitgangspositie", zei de Nederlander, wiens Red Bull net niet opgewassen was tegen de Mercedessen van Lewis Hamilton en Valtteri Bottas. De laatste moet zondag achteraan starten omdat hij een motor liet verwisselen.</p>
<h2>Perfecte ronde</h2>
<p>Verstappen was tevreden. In de laatste kwalificatie van 2019 was hij gewoon goed. "De perfecte ronde bestaat ook niet", keek hij terug op zijn verrichtingen. "Mercedes heeft meer grip, vooral op het laatste deel van de baan. Ik heb geprobeerd het gat zo klein mogelijk te houden. We hebben geluk dat Bottas achteraan start."</p>
<p>Verstappen hield wel de twee Ferrari's achter zich, met het oog op de strijd om de derde plaats in het eindklassement van het wereldkampioenschap niet onbelangrijk. "Ik ga die twee niet uitvlakken. Ferrari gaat zondag echt meedoen", oordeelde Verstappen, die twee weken geleden in BraziliÃ« van pole af won.</p>
<p>Hamilton lijkt voor de Nederlander een maatje te groot. "We moeten realistisch blijven. Lewis zal moeilijk te pakken zijn", meende Verstappen.</p>
<h2>Nopjes</h2>
<p>De Brit was in zijn nopjes na tien races droog te hebben gestaan op het gebied van polepositions. "Het is lang geleden. Daarom voelt dit als verfrissend en fijn", glunderde hij. "Mijn laatste pole was op Hockenheim. Mooi om met deze geweldige auto, waarmee ik een geweldig jaar heb gehad, hier op pole te eindigen."</p>
<p>Hamilton moest er zaterdag hard voor werken. "We zijn gestopt met doorontwikkelen van de auto. Dan is het knap van het team dat we dit kunnen. Het was een erg goede sessie."</p>
