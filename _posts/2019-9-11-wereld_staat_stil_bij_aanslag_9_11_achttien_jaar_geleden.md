---
layout: post
title: "Wereld staat stil bij aanslag 9_11 achttien jaar geleden"
date: Wed, 11 Sep 2019 14:48:28 +0200
category: nieuws
externe_link: "https://nos.nl/l/2301252"
feature_image: "https://nos.nl/data/image/2019/09/11/576568/1008x567.jpg"
aantal: 329
unieke: 208
bron: NOS
---

<p>Op verschillende plekken ter wereld wordt vandaag stilgestaan bij de aanslagen op 11 september 2001 in de Verenigde Staten. De aanslagen zijn de dodelijkste ooit op Amerikaanse bodem.</p>
<p>Bij Ground Zero in New York, waar het World Trade Center stond, is een herdenkingsdienst. President Trump herdacht de aanslag bij het Witte Huis en is later bij een bijeenkomst op het Pentagon, waar net als in het WTC een vliegtuig naar binnen vloog.</p>
<p>Vice-president Mike Pence spreekt op een herdenkingsbijeenkomst in de buurt van Shanksville, Pennsylvania, waar het vliegtuig neerstortte dat overheidsgebouwen in Washington als doel zou hebben gehad.</p>
<p>Bij het NAVO-hoofdkantoor in Brussel werden de aanslagen herdacht met een minuut stilte om 14.46 uur, het moment dat het eerste vliegtuig zich in het World Trade Center boorde. Ambassadeurs en militairen namen een minuut stilte in acht.</p>
<p>De beelden van 11 september 2001 staan veel mensen in het geheugen gegrift. Een terugblik:</p>
<p>Vandaag was ook de laatste dag dat de zogeheten Freeport Flag Ladies samenkwamen. De vrouwen gingen sinds de aanslagen iedere dinsdag naar de Main Street in Freeport (Maine), om daar met de Amerikaanse vlag te wapperen, daarbij soms weer en wind trotserend.</p>
<p>De vlagdames hadden kleding aan in de kleuren van de Amerikaanse vlag: rood, blauw en wit. Meestal droegen zij ook een blouse met de strepen van de vlag erop.</p>
<p>De actie werd direct na de aanslagen ge√Ønitieerd door Elaine Greene en vond vrijwel direct navolging van twee vriendinnen. Het drietal werd met enige regelmatig gesteund door kennissen, familie en sympathisanten.</p>
<p>De vrouwen, tussen 73 en 84 jaar oud, stoppen omdat hun gezondheid het niet meer toelaat wekelijks op pad te gaan.</p>
<p>Naast hun werk in Freeport bezochten ze en steunden ze militairen en gaven ze voorlichting op scholen. In de woorden van Greene hadden zij de missie "liefde, dankbaarheid en patriottisme" te verspreiden.</p>
<p>Simpele gebaren zijn genoeg om "licht te brengen in de duisternis", zegt Greene. "Je hebt geen groot idee nodig. Oprecht zijn is genoeg."</p>
