---
layout: post
title: "Thaise koning heeft de touwtjes steeds strakker in handen"
date: Fri, 01 Nov 2019 19:17:34 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/8sXIdbGT1bc/2308634"
image: "https://nos.nl/data/image/2019/11/01/589203/1008x567.jpg"
aantal: 579
unieke: 349
bron: "NOS"
---

<p>Duizenden ambtenaren, agenten en leraren in Thailand krijgen loyaliteitstraining in een militair kamp. Het project is bedoeld om de eerbied voor het koningshuis en de vaderlandsliefde te vergroten. En zo laat de nieuwe koning Maha Vajiralongkorn zijn macht op steeds meer manieren gelden.</p>
<p>De in mei aangetreden koning, met de officiële naam Rama X, heeft deze maand twee legereenheden onder zijn directe controle gebracht. Op een van deze militaire bases in Bangkok wordt de loyaliteitstraining gegeven.</p>
<p>Het bootcamp is vrijwillig, zegt de Thaise overheid tegen persbureau Reuters. Deelnemers vertellen dat ze om 05.00 uur opstaan voor groepsoefeningen. Ze leren te salueren - voor de koning is een speciale saluut geïntroduceerd - en ze krijgen les over de geschiedenis van het koningshuis.</p>
<p>Borstkas omhoog en een knikje met het hoofd, zo ziet de koninklijke saluut eruit:</p>
<p>"We worden getraind om de boodschap te verspreiden", zegt een deelnemer die bij een inlichtingendienst werkt. "Zodat anderen net zo veel van het land gaan houden als wij."</p>
<h2>'Functionaris in dienst van Zijne Majesteit'</h2>
<p>De training duurt twee tot zes weken. Daarna krijgen deelnemers de titel: Functionaris in dienst van Zijne Majesteit. Volgens Reuters wordt in een appgroep bijgehouden of ze voldoen aan de opdracht om de boodschap te verspreiden. Bijvoorbeeld door presentaties te geven op scholen.</p>
<p>"We moeten met foto's bewijzen dat ons publiek huilt van dankbaarheid", zegt een deelnemer die anoniem wil blijven tegen het persbureau. Hij benadrukt dat hij koningsgezind is, maar hij vindt het overdreven dat er dit soort eisen worden gesteld.</p>
<p>Het kamp mag dan officieel vrijwillig zijn, het is veelzeggend dat deze man alleen anoniem lichte kritiek durft te uiten. De afgelopen twee weken is duidelijk geworden dat de koning geen verraders duldt. Zeker tien paleiswachten en officieren zijn al hun rangen en titels afgenomen. Ze zijn ontslagen op koninklijk bevel wegens "oneervol gedrag" of "overspel".</p>
<h2>Minnares</h2>
<p>Hetzelfde overkwam de officiële minnares van de koning, Sineenat Wongvajirapakdi. De 34-jarige vrouw was de eerste in meer dan een eeuw tijd die deze koninklijke titel kreeg. Dat gebeurde in juni en begin vorige week moest ze per direct vertrekken uit het paleis. Volgens de verklaring was de maîtresse te ambitieus en had ze geprobeerd dezelfde status te krijgen als de koningin.</p>
<p>Sinds de afschaffing van de absolute monarchie in 1932 heeft geen enkele Thaise koning in zulke mate zijn wil laten gelden, zeggen deskundigen tegen Reuters.</p>
<p>De 67-jarige vorst heeft namelijk ook de eigendommen van het steenrijke koningshuis persoonlijk in beheer genomen. Die taak lag eerst bij het ministerie van Financiën. De bezittingen zouden ergens tussen 30 en 60 miljard dollar waard zijn.</p>
<p>Een deel van de oppositie uitte voorzichtig kritiek op dit besluit. Dat is bijzonder, want de koning heeft in Thailand een haast heilige status. Het koningshuis wordt op handen gedragen en op majesteitsschennis staat een jarenlange gevangenisstraf. Ondanks de kritiek werd het voorstel over het beheer van het koninklijke fortuin met een ruime meerderheid aangenomen.</p>
<h2>Piepklein hemdje</h2>
<p>Maha Vajiralongkorn is de opvolger van de mateloos populaire koning Bhumibol. Die overleed in 2016. Voor zijn aantreden was de kroonprins al regelmatig in het nieuws vanwege opmerkelijke zaken.</p>
<p>Zo had hij zijn poedel officieel de titel van maarschalk gegeven. Ook was hij te zien op foto's waarin hij met neptatoeages in een piepklein hemdje over straat liep. De Thai zullen daar in de kranten en op nationale nieuwssites niets meer over lezen. De media zijn verplicht dat soort negatieve verhalen over de koning te censureren.</p><img src="http://feeds.feedburner.com/~r/nosnieuwskoningshuis/~4/8sXIdbGT1bc" height="1" width="1" alt=""/>
