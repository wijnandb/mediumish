---
layout: post
title: "'Verthuizen' is populair, daar profiteren woonwinkels van"
date: Sun, 08 Sep 2019 19:13:00 +0200
categories: 
- financieel 
- economie 
externe_link: "https://nos.nl/l/2300877"
feature_image: "https://nos.nl/data/image/2019/09/08/575934/1008x567.jpg"
aantal: 235
unieke: 178
bron: NOS
---

<p>De woonbranche doet het boven verwachting goed. De sector verwachtte een dip in de verkoopcijfers, maar laat juist een omzetgroei van ruim 6 procent zien. Brancheorganisatie INretail signaleert een nieuwe trend: "verthuizen".</p>
<p>"Thuis verhuizen is populair", zegt Bert-Jan van der Stelt, sectorspecialist bij de brancheorganisatie. Mensen investeren in een nieuw fris interieur. Want een nieuw huis zit er, vanwege de krapte op de woningmarkt, voorlopig niet in.</p>
<p>Meubelwinkels profiteren het meest van de thuisverhuizers. Zij plusten het tweede kwartaal maar liefst 11,2 procent bij. "Ook winkels die woningtextiel, zoals vloeren, raambekleding en behang verkopen, hebben het druk."</p>
<h2>Huizenmarkt</h2>
<p>De vooruitzichten waren aanvankelijk nog somber. Er worden minder huizen verkocht. Dat betekent ook: minder huizen om in te richten, was de gedachte. Maar de krappe huizenmarkt pakt juist positief uit omdat mensen hun eigen woning opfrissen.</p>
<p>"Als je zoveel jaar getrouwd bent dan gaat de tweede ronde in", bezoekers van een meubelwinkel vertellen waarom ze op zoek zijn naar iets nieuws voor in huis. </p>
<p>Ook de lage rente speelt mogelijk een rol, zegt de brancheorganisatie. Mensen besteden hun geld dan liever aan een comfortabele nieuwe zitbank. "Een goed gevulde bankrekening levert je niets op", zegt Van der Stelt.</p>
<p>En dan is er nog een grote groep ouderen die zo lang mogelijk zelfstandig thuis wil wonen. Met bijvoorbeeld een drempelloze douche, comfortabele stoel en makkelijke keuken. Het zijn allemaal redenen om de woning onderhanden te nemen.</p>
