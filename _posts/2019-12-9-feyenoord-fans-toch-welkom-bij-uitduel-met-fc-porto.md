---
layout: post
title: "Feyenoord-fans toch welkom bij uitduel met FC Porto"
date: Mon, 09 Dec 2019 18:36:39 +0100
category: voetbal
externe_link: "https://nos.nl/l/2314039"
image: "https://nos.nl/data/image/2019/12/09/612944/1008x567.jpg"
aantal: 227
unieke: 143
author: "NOS"
---

<p>Het afsteken van vuurwerk door Feyenoordsupporters tijdens het uitduel met Young Boys (vorige maand), heeft minder zware gevolgen gekregen voor de Rotterdamse club.</p>
<p>Feyenoord was voor de vergrijpen van de fans door de UEFA veroordeeld tot het spelen van een uitwedstrijd zonder publiek. Dat betekende aanvankelijk dat donderdag niemand welkom was bij het duel met FC Porto in de Europa League. Maar na succesvol protest van Feyenoord is de straf nu omgezet in een voorwaardelijke sanctie. De geldboete van 55.000 euro blijft wel staan.</p>
<p>Volgens de Europese voetbalbond staken Feyenoord-fans in Bern vuurwerk af tijdens de wedstrijd tegen Young Boys, gooiden ze vervolgens met voorwerpen en richtten ze vernielingen aan in het uitvak. </p>
<p>Nu de fans toch mogen afreizen, is de verwachting dat er ook een aantal duizend supporters naar de Portugese havenstad zullen komen om hun club aan te moedigen tijdens het belangrijke duel. </p>
<h2>Overwintering</h2>
<p>Feyenoord vecht donderdag voor de laatste kans op Europese overwintering. Het team van Dick Advocaat moet winnen en hopen dat Rangers FC wint van Young Boys. Alleen in dat scenario is Feyenoord door naar de volgende ronde. </p>
<p>De Rotterdamse club heeft de fans met klem verzocht om de wedstrijd donderdag ordentelijk te laten verlopen. De club is nog in afwachting van een mogelijke nieuwe straf voor het vuurwerk dat tijdens de thuiswedstrijd tegen de Zwitserse club werd afgestoken.</p>
