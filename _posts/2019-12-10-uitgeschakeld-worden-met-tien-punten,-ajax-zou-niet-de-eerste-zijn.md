---
layout: post
title: "Uitgeschakeld worden met tien punten, Ajax zou niet de eerste zijn"
date: Tue, 10 Dec 2019 06:46:54 +0100
category: sport_algemeen
externe_link: "https://nos.nl/l/2314078"
image: "https://nos.nl/data/image/2019/12/10/613021/1008x567.jpg"
aantal: 494
unieke: 304
bron: "NOS"
---

<p>Het is een horrorscenario voor Ajax: overladen worden met complimenten en punten, maar uiteindelijk toch worden uitgeschakeld in de groepsfase van de Champions League. </p>
<p>Ajax ontvangt dinsdagavond Valencia in de Johan Cruijff Arena, met als inzet een plaats in de volgende ronde. De opdracht voor de landskampioen is in beginsel simpel: niet verliezen.</p>
<p>Bij winst eindigen de Amsterdammers als eerste in de poule, wat gunstig kan uitpakken bij de loting voor de achtste finales. Daarmee ontloopt Ajax de zeven andere groepswinnaars. Ook een gelijkspel volstaat mogelijk voor de groepswinst, maar dan mag Chelsea thuis niet van Lille winnen.</p>
<p>Maar het kan dus ook fout gaan.</p>
<p>Verliest Ajax namelijk van Valencia, dan moet het hopen dat Lille minimaal een punt pakt bij Chelsea. Anders rest voor de halvefinalist van vorig seizoen slechts de Europa League.</p>
<p>Het zou niet de eerste keer zijn in de geschiedenis van het belangrijkste Europese clubtoernooi dat een ploeg, ondanks een indrukwekkend aantal van tien punten, toch wordt uitgeschakeld.</p>
<p>Het meest extreme geval deed zich voor in 2013, met Napoli als slachtoffer. De Italianen behaalden liefst twaalf punten in de groepsfase, maar stonden aan het einde van de rit met lege handen. Geen vervolg in het miljoenenbal voor de Italianen, maar een plaats in de Europa League.</p>
<p>De verschillen waren minimaal op die bewuste decemberavond in groep F. Koploper Arsenal (twaalf punten) werd op de huid gezeten door Borussia Dortmund en Napoli, die beide negen punten hadden na vijf wedstrijden. Olympique Marseille was al uitgeschakeld.</p>
<h2>Tranen bij Higuaín</h2>
<p>De Napolitanen kregen Arsenal op bezoek en deden wat ze moesten doen, de ploeg won met 2-0. Ondertussen was de stand in Marseille 1-1 en leek Napoli het kunstje te gaan flikken.</p>
<p>Een late treffer van Dortmund dompelde het Stadio San Paolo aan de andere kant van de Mediterraanse kust echter in rouw. Toenmalig Napoli-spits Gonzalo Higuaín barstte in tranen uit.</p>
<p>In de huidige opzet van de Champions League werden tien ploegen met tien punten toch uitgeschakeld in de groepsfase. In 2003 moest PSV, met onder anderen Arjen Robben, Mateja Kezman en huidig technisch directeur John de Jong, verder in de toenmalige UEFA Cup.</p>
<p>De Eindhovenaren wonnen de laatste wedstrijd met 3-2 van Deportivo La Coruña, maar moesten achter de Spanjaarden en AS Monaco - dat de finale haalde dat seizoen - genoegen nemen met de derde plek.</p>
<p>Voor Ajax is het te hopen dat ze hun fraaie Europese campagne op het hoogste niveau mogen voortzetten. Met vijf overwinningen, drie gelijke spelen en een nederlaag sleepten ze dit seizoen vanaf de derde voorronde al flink wat punten binnen.</p>
<h2>Eén uit negen</h2>
<p>Tegen ploegen uit de vijf grote Europese competities (Italië, Spanje, Duitsland, Frankrijk en Engeland) hebben de Amsterdammers het wel lastig in de Johan Cruijff Arena.</p>
<p>Van de laatste negen thuisduels tegen een ploeg uit een van deze landen werd er maar eentje gewonnen (3-0 tegen Lille). Dit kalenderjaar werd al verloren van Real Madrid (1-2), Tottenham Hotspur (2-3) en Chelsea (0-1).</p>
