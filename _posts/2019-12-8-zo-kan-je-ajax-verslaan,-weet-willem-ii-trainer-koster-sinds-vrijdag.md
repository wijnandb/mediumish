---
layout: post
title: "Zo kan je Ajax verslaan, weet Willem II-trainer Koster sinds vrijdag"
date: Mon, 09 Dec 2019 00:21:57 +0100
category: voetbal
externe_link: "https://nos.nl/l/2313938"
image: "https://nos.nl/data/image/2019/12/09/612788/1008x567.jpg"
aantal: 550
unieke: 325
bron: "NOS"
---

<p>Tot in de late uurtjes feesten in de Tilburgse kroeg? Nee hoor. Willem II-trainer Adrie Koster ging na de winst op Ajax en het feest met de fans bij het stadion gewoon naar huis, zo vertelt hij in Studio Voetbal. "Het was al laat", zegt hij. "Maar ik heb niet goed geslapen door de adrenaline."</p>
<p>De 2-0 winst in de Johan Cruijff Arena behoort zonder twijfel tot de hoogtepunten in de loopbaan van trainer Koster. Wat was het geheim van Willem II, afgelopen vrijdag?</p>
<p>"We hebben geprobeerd ze onder druk te zetten", zegt Koster. "Dan moet Ajax tegen zijn natuur gaan voetballen. Ik denk dat dit de manier is om Ajax te bestrijden. 'Wees niet angstig', hebben we tegen de spelers gezegd, want de snelheid voorin was er niet bij Ajax."</p>
<h2>'Het beeld is plotseling anders voor Ajax'</h2>
<p>"We wisten ook dat Ajax op momenten sterker zou zijn, maar ook dat ze ruimte zouden weggeven en daarvan moesten wij profiteren", gaat Koster verder.</p>
<p>"Die snelheid hebben we. We hebben gezegd snel de diepte te moeten zoeken. Het is gelukt, maar we moeten reëel zijn. Ajax had ook mogelijkheden om te scoren."</p>
<p>Pierre van Hooijdonk zag het ook. "Met snelheid voorin en een balvaste spits kan je Ajax verrassen", zegt de oud-spits.</p>
<p>"Veel teams zie je terugzakken", vult Theo Janssen aan. Van Hooijdonk: "Het mooie is dat je Ajax verslaat op basis van voetbal. Het is geen gestolen overwinning."</p>
<p>De vraag is nu wat de nederlaag van Ajax betekent voor de komende wedstrijden tegen Valencia in de Champions League en AZ in de eredivisie. "Door vrijdag zit er spanning op die voor Ajax nog onbekend was", aldus Kees Jansma. "Het beeld is plotseling anders. Je moet presteren."</p>
<h2>'De druk op coaches is te groot'</h2>
<p>Over presteren gesproken: voor verscheidene trainers in de eredivisie is de druk al groot. Voor Fons Groenendijk van ADO Den Haag en Leonid Sloetski van Vitesse werd die druk zelfs al te groot. Zij stapten afgelopen week op.</p>
<p>Als adviseur van ADO weet Jansma nog niet wie de nieuwe hoofdcoach wordt in Den Haag. En ook Vitesse-man Theo Janssen heeft nog geen informatie over een nieuwe trainer in Arnhem.</p>
<p>Ook Koster maakte het in zijn trainersloopbaan al eens mee, toenemende druk en uiteindelijk ontslag. Hij heeft wel een tip voor zijn beginnende collega's. "Gewoon je ding blijven doen en vasthouden aan je visie. Ook niet na één nederlaag je elftal door elkaar gooien."</p>
<h2>'Van Bommel wijkt niet uit zichzelf'</h2>
<p>PSV-trainer Mark van Bommel stond ook zwaar onder druk na tegenvallende resultaten, maar de 5-0 zege op Fortuna Sittard gaf hem weer lucht. Van Bommel keek na de goals van zijn ploeg ook even naar de tribune, maar naar wie keek hij nou?</p>
<p>"Ik ken Mark een beetje, daar is een strijdje bezig", concludeert Van Hooijdonk naar aanleiding van het beraad eerder in de week tussen de trainer, technisch manager John de Jong en algemeen directeur Toon Gerbrands.</p>
<p>Jansma: "Van Van Bommel kan je zeggen dat hij strijdvaardig is en stronteigenwijs. Hij gaat niet uit zichzelf wijken. Die geruchten raken ook Van Bommel. Nu is de crisis even bezworen, maar het kan zo weer omslaan."</p>
<p>"Van Bommel is een winnaar", weet Koster die eerder met de PSV-trainer en Bert van Marwijk werkte bij het nationale elftal van Saudi-Arabië.</p>
