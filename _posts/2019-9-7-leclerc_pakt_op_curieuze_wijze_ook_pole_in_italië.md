---
layout: post
title: "Leclerc pakt op curieuze wijze ook pole in Italië"
date: Sat, 07 Sep 2019 16:30:00 +0200
categories: 
- sport 
- autosport 
externe_link: "https://www.telegraaf.nl/sport/1142538431/leclerc-pakt-op-curieuze-wijze-ook-pole-in-italie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c7f802b0-d184-11e9-a85c-0218eaf05005.jpg"
aantal: 309
unieke: 216
bron: De Telegraaf
---

<p class="intro">Net als vorige week in Spa-Francorchamps heeft Charles Leclerc zich zaterdagmiddag verzekerd van pole position voor de Grand Prix van Italië.</p> <p>En dat gebeurde op hoogst curieuze wijze. Na het uitvallen van Kimi Räikkönen (die in de Parabolica-bocht de controle over zijn Alfa Romeo verloor en de bandenstapel in schoof) besloten de coureurs (die heel lang binnen gebleven waren) met nog zo’n twee minuten op de klok allemaal tegelijk te baan op te gaan.</p><p>Chaotische taferelen</p><p>Het leidde tot chaotische taferelen in de zogeheten ’out-lap’. Vrijwel alle coureurs kwamen te laat over start/finish om nog een vliegende ronde te kunnen rijden. Alleen Leclerc en Carlos Sainz waren op tijd voordat de finishvlag viel en konden nog een poging doen hun tijd te verbeteren. Leclerc klokte met 1.19,307 uiteindelijk de snelste tijd, Lewis Hamilton en Valtteri Bottas kwalificeerden zich uiteindelijk als tweede en derde.</p><p>Het bewust traag rijden voor de allerlaatste, snelle ronde is de laatste week onderwerp van gesprek. De wedstrijdleiding onderzoekt de laatste kwalificatieronde in Monza ook nog. „Het was een beetje een anticlimax”, zei Hamilton. „Sommigen gingen ineens langzaam rijden. Het was ’risky’, maar ook wel weer leuk. Ik ben blij dat we de Ferrari’s hebben kunnen splitsen. Ik hoop op een mooi gevecht.”</p><p>Verstappen</p><p>Max Verstappen, die door een gridstraf toch al achteraan zou moeten starten, slaagde er niet in een tijd neer te zetten. De Limburger kwam aan het einde van Q1 de baan op, maar werd tijdens zijn vliegende ronde getroffen door motorproblemen. „No power, no power”, zei de coureur van Red Bull over de boordradio, waarna hij terug de pitstraat in reed.</p><p>Naast Verstappen vielen ook Romain Grosjean, Robert Kubica, Sergio Perez en George Russell af in de eerste kwalificatiesessie. In Q2 viel het doek vervolgens voor Antonio Giovinazzi, Kevin Magnussen, Daniil Kvyat, Lando Norris en Pierre Gasly, tot voor kort nog ploeggenoot van Verstappen bij Red Bull.</p>
