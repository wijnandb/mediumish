---
layout: post
title: "Overweeghuis: prostituee blijven of stoppen?"
date: Thu, 12 Sep 2019 16:47:15 +0200
category: nieuws
externe_link: "https://nos.nl/l/2301409"
feature_image: "https://nos.nl/data/image/2019/09/12/576767/1008x567.jpg"
aantal: 618
unieke: 342
bron: "NOS"
---

<p>Morgen opent het Overweeghuis in Groningen officieel, een huis waar sinds mei prostituees terecht kunnen die na willen denken over hun leven en wellicht willen stoppen. Vrouwen die vaak een hard en heftig leven hebben.</p>
<p>Mirjam is één van hen. Ze woont sinds kort in het Overweeghuis, dat op een anonieme locatie staat om de vrouwen van hun oude leven af te schermen. "Ik raakte in de prostitutie terecht door de financiële schulden van mijn familie. Vanaf mijn vijftiende werd ik verkocht aan een pooier. Mijn familie kon de drugs die ze bestelde niet betalen. Ze hebben mij ingeruild."</p>
<p>Mirjam is inmiddels zwanger geraakt en kwam in het Overweeghuis binnen via de 'crisiskamer'. "Dat is een kamer voor vrouwen die 's nachts aankomen. In totaal hebben we ruimte voor vijf vrouwen in het huis", vertelt vrijwilligster Hariët Hordijk.</p>
<h2>Overwegen</h2>
<p>Het opvanghuis is een burgerinitiatief en draait dag en nacht op de inzet van vrijwilligers. In totaal veertig tot vijftig mensen die dag en nacht voor de prostituees zorgen. De initiatiefnemers zijn Evert Sulman en Riekje Kok. Zij hoorden twee jaar geleden dat er geen plek is voor vrouwen die in de prostitutie vastlopen.</p>
<p>"Je moet voor hulp een zorgpas hebben, een paspoort en ingeschreven staan bij de gemeente", zegt Kok. "Soms ontbreekt dat bij deze vrouwen en kunnen ze nergens terecht. Ook moeten ze dan zeker weten dat ze willen stoppen met hun werk voordat ze ergens hulp krijgen. Bij ons is dat geen voorwaarde. De vrouwen mogen het bij ons overwegen."</p>
<p>Marscha Meijer is een van de vele vrijwilligsters in het Overweeghuis. "Iedereen denkt dat die vrouwen voor de prostitutie kiezen. Maar er zit zo'n enorme geschiedenis achter. Het is meestal absoluut geen vrije keuze. Als je hoort wat ze allemaal meemaken, dan heb ik bewondering voor ze. Dat ze überhaupt nog kunnen lachen en gek kunnen doen."</p>
<p>De vrijwilligsters zijn allemaal Groningse vrouwen die de prostituees in het Overweeghuis helpen. Er ontstaat een netwerk waarop de vrouwen na hun vertrek een beroep kunnen doen.</p>
<p>De enige betaalde kracht is zorgcoördinator Melissa Nicolai. Ze is er 36 uur per week. "We hebben de regel dat je niet meer werkzaam bent in de prostitutie als je hier woont. En dat je respect hebt voor elkaar en voor het huis. Ook mogen er geen mannen binnenkomen."</p>
<h2>Financiering</h2>
<p>Drugsgebruik wordt in het huis gereguleerd. Er is een speciale gebruikersruimte, maar er mag niet worden gespoten. De financiering van het Overweeghuis komt van burgers, bedrijven, fondsen, de kerk en de gemeente.</p>
<p>Burgemeester Peter den Oudsten van Groningen vindt het een geweldig initiatief. "We hebben teveel lagen in de samenleving die niks met elkaar te maken hebben. En als deze vrouwen met wat hulp weer een beetje een leven kunnen creëren, dan is het geweldig om te zien dat mensen zich daarvoor inspannen."</p>
<p>Ondanks het enthousiasme van iedereen is de financiering van het Overweeghuis voor het komende jaar nog niet rond. Vanuit een landelijke subsidieregeling is nu minder geld voor het project beschikbaar, waardoor fulltime zorgcoördinator Melissa Nicolai niet meer betaald kan worden. De gemeente is hierover nog in gesprek met het Rijk.</p>
<h2>Oude leven</h2>
<p>Vrouwen mogen maximaal drie maanden in het Overweeghuis blijven. Om tot rust te komen en een besluit te nemen. Twee vrouwen zijn inmiddels bezig om uit hun oude leven te stappen. "De levens zijn ingewikkeld. We hadden niet verwacht meteen zes vrouwen eruit te kunnen halen", zegt initiatiefneemster Kok.</p>
<p>Mirjam, die haar kind binnenkort op de wereld zet, is ervan overtuigd dat ze haar oude leven vaarwel heeft gezegd. "Ik heb de goeie hulp en ik wil hier blijven als vrijwilliger. Dus ik denk dat ik een gepensioneerde prostituee word, die anderen kan helpen met mijn verhaal."</p>
