---
layout: post
title: "Nadal bezorgt Spanje de Davis Cup op emotionele finaledag"
date: Sun, 24 Nov 2019 21:53:03 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/n77pQc-Y4Rg/2311912"
image: "https://nos.nl/data/image/2019/11/25/596160/1008x567.jpg"
aantal: 293
unieke: 205
bron: "NOS"
---

<p>Spanje heeft voor de zesde keer - en voor de eerste keer sinds 2011 - de Davis Cup veroverd. Rafael Nadal sloeg in Madrid het winnende punt binnen in de finale tegen Canada: 2-0.</p>
<p>Roberto Bautista Agut had Spanje daarvoor al op voorsprong gezet door Felix Auger-Aliassime met 7-6 (3), 6-3 te kloppen. De Spanjaard verloor donderdag zijn vader en was duidelijk geëmotioneerd. Zijn spel leed er echter nauwelijks onder.</p>
<p>Vervolgens maakte Nadal de klus af door Denis Shapovalov te verslaan: 6-3 ,7-6 (7). De nummer één van de wereld won al zijn zeven partijen deze week.</p>
<p>Shapovalov knokte voor wat hij waard was en werkte twee matchpoints weg. Bij het derde ging hij door de knieën.</p>
<p>"Rafa is onze superheld", zei dubbelspeler Feliciano López. "Er zijn dingen die alleen hij kan doen. Hij heeft bijna elke dag een single en een dubbel gespeeld. Iedereen heeft een bijdrage geleverd aan dit succes. Maar wat hij heeft gedaan, is echt verbluffend."</p>
<h2>Nadal: 'Bautista voorbeeld voor rest van mijn leven'</h2>
<p>Nadal zelf vond juist Bautista Agut de ster van de week. "Hij was cruciaal. Wat hij heeft gedaan, is bijna onmenselijk. Daar ga ik de rest van mijn leven een voorbeeld aan nemen. Hij moest weg, zijn vader overleed, kwam terug en speelde zo goed. Eigenlijk ongelooflijk."</p>
<p>Bautista Agut: "Mijn vader zou boos zijn geworden als ik thuis was gebleven en niet het team had geholpen."</p>
<h2>Davis Cup nieuwe stijl</h2>
<p>De Davis Cup werd deze week in een nieuw format gespeeld. Achttien landen meldden zich voor een finaleweek met een groepsfase, kwartfinales, halve finales en vandaag de finale.</p>
<p>Al die wedstrijden werden in Madrid gespeeld. Uit- en thuiswedstrijden, die vroeger over vier weken in het jaar uitgesmeerd waren, bestaan niet meer.</p><img src="http://feeds.feedburner.com/~r/nossporttennis/~4/n77pQc-Y4Rg" height="1" width="1" alt=""/>
