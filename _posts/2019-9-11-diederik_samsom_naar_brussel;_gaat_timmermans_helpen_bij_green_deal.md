---
layout: post
title: "Diederik Samsom naar Brussel; gaat Timmermans helpen bij Green Deal"
date: Wed, 11 Sep 2019 14:26:54 +0200
category: nieuws
externe_link: "https://nos.nl/l/2301248"
feature_image: "https://nos.nl/data/image/2019/09/11/576538/1008x567.jpg"
aantal: 283
unieke: 172
bron: NOS
---

<p>Diederik Samsom wordt de nieuwe rechterhand van Frans Timmermans. Hij wordt zijn kabinetschef.</p>
<p>De oud-PvdA-leider moet de Nederlandse commissaris helpen bij het uitvoeren van het nieuwe klimaatbeleid. Binnen honderd dagen moet er een 'Green Deal' op tafel liggen. Dat zijn de plannen waarin staat beschreven hoe de Europese Unie de schoner wordt. Ook moet er een Europese klimaatwet komen en moet de EU in 2050 klimaatneutraal zijn.</p>
<p>Diederik Samsom was de laatste tijd veelvuldig in Brussel. Als leider van de PvdA was hij al nauw betrokken bij Turkije-deal, over de opvang van vluchtelingen. Hij was ook regelmatig aanwezig bij de Europese ontmoetingen van de sociaaldemocraten. Ook speelde Samsom een grote rol bij de verkiezingscampagne van Timmermans. Hij vierde op de uitslagenavond na de verkiezingen in een Brusselse kroeg de overwinning samen met Timmermans.</p>
<p>Samsom zelf wil op dit moment niet reageren op zijn nieuwe baan. "In mijn nieuwe functie past het niet om publiekelijk te reageren", zegt hij. </p>
<h2>Nationaliteit</h2>
<p>Op sociale media is enige ophef ontstaan over de benoeming van Samsom. Volgens de regels is het niet toegestaan dat een kabinetschef of zijn plaatsvervanger dezelfde nationaliteit heeft als de commissaris.</p>
<p>Het draait daarbij om het woord of. Een van de twee moet dus een andere nationaliteit hebben. De huidige kabinetschef van Timmermans is de Nederlander Ben Smulders, en ook de Franse Eurocommissaris Moscovici heeft een Fransman als hoofd van zijn kabinet. Maar beiden hebben wel een plaatsvervanger uit een ander land.</p>
<p>Binnenkort valt ook nog de benoeming te verwachten van een Nederlander in het team van de nieuwe voorzitter van de Europese Raad, de Belg Michel. Premier Rutte heeft afgesproken dat er in ieder geval een Nederlander in dat team gaat werken.</p>
