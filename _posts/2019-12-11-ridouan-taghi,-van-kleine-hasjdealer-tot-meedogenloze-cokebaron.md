---
layout: post
title: "Ridouan Taghi, van kleine hasjdealer tot meedogenloze cokebaron"
date: Wed, 11 Dec 2019 19:00:01 +0100
category: nieuws
externe_link: "https://nos.nl/l/2314320"
image: "https://nos.nl/data/image/2019/12/11/613483/1008x567.jpg"
aantal: 1108
unieke: 580
author: "NOS"
---

<p>Hij heeft bijnamen als 'de Kleine' en 'patron' en is de meest gezochte crimineel van Nederland: Ridouan Taghi. Verondersteld kopstuk in de cocaïnehandel en verdacht van opdracht geven voor een hele serie liquidaties. Morgenochtend gaat de zaak tegen hem, het zogenoemde Marengo-proces, weer verder. Hoe kon een bijdehante vwo'er uit Vianen uitgroeien tot een internationaal gezochte misdadiger?</p>
<p>De 41-jarige Taghi is al jaren op de vlucht voor justitie. Het Openbaar Ministerie heeft inmiddels een beloning van 100.000 euro uitgeloofd voor tips die naar zijn verblijfplaats leiden. Intussen staat hij terecht als hoofdverdachte in het Marengo-proces, voor betrokkenheid en het voorbereiden van vier moorden en acht opdrachten.</p>
<p>Misdaadverslaggever Yelle Tieleman volgt de zaak al jaren en kent de geruchten dat het in werkelijkheid om nog meer moorden zou gaan. "Maar daar is vooralsnog geen bewijs voor. Het kan ook zijn dat andere criminelen hem liquidaties in de schoenen schuiven, we weten het niet."</p>
<p>Wel is duidelijk hoe meedogenloos Taghi te werk gaat. Dat blijkt uit versleutelde, door de politie gekraakte berichten die hij volgens het OM aan andere bendeleden verstuurde. "Ben aan het jagen", zou hij bijvoorbeeld op 17 april 2016 aan een handlanger hebben geschreven. "Haha, ben al dronken broertje en heb bloed nodig. Niks anders."</p>
<p>Enkele uren eerder werd Samir Erraghib in zijn auto doodgeschoten, in het bijzijn van zijn 7-jarige dochter. Vermoedelijk was Taghi de opdrachtgever.</p>
<p>"Hoe er wordt gesproken over moorden, daar word je koud van", zegt Tieleman. "Hoe weinig respect er voor leven is."</p>
<p>Van die latere meedogenloosheid blijkt nog weinig in Taghi's jeugd. Hij wordt in 1977 in Marokko geboren en verhuist in 1980 met zijn familie naar Vianen. Hij ontpopt zich tot een slimme VWO'er, maar begint ook hasj te dealen op het schoolplein. Daar wordt hij soms bestolen door sterkere jongens, vertellen bronnen die hem uit die tijd kennen aan NRC-misdaadjournalist Jan Meeus. Ook zijn bijnaam 'Kleine' dateert uit die periode.</p>
<p>Volgens advocaat Inez Weski, tot 17 oktober de advocaat van Taghi, is er sprake van valse beeldvorming. De bijnaam zou niets te maken met zijn postuur, maar met zijn leeftijd: hij was de jongste van een groepje vrienden van de middelbare school.</p>
<h2>'Intelligente jongen'</h2>
<p>Taghi kiest voor een carrière in de criminaliteit en lijkt vastbesloten geen kleine speler te blijven. Yelle Tieleman: "Hij was een intelligente jongen, iemand die eigenlijk al vroeg begrijpt dat het niet zo maar een wereldje is waar je instapt."</p>
<p>Hij ziet zijn kans als hij rond de eeuwwisseling een hasjlijn 'erft' van een familielid, vertelden bronnen aan Meeus. Taghi gebruikt de hasjlijn van Marokko naar Nederland om er een cokelijn van te maken. "Dat past in het beeld dat drugskartels in die tijd steeds vaker gebruik maakten van de route via West-Afrika", legt Meeus uit. "Cocaïne levert tien keer meer op."</p>
<p>De kleine hasjdealer weet zich op te werken tot één van de nieuwe kopstukken in de Nederlandse onderwereld. Hoe het kan dat Taghi lange tijd niet in beeld is bij de Nederlandse politie heeft meerdere oorzaken, maar een belangrijke is dat hij zich in 2009 laat uitschrijven uit de gemeentelijke basisadministratie. Een truc die criminelen wel vaker gebruiken, om onder de radar te blijven.</p>
<p>Volgens Nabil B., de kroongetuige in het Marengo-proces, is Taghi daarna wel nog regelmatig in Nederland. In een anonieme brief aan de media beschrijft iemand hem als 'een doorgesnoven alcoholist die een fles whiskey per dag drinkt en zwaar paranoïde is'. Of dat klopt, is onduidelijk, zegt Tieleman. "Het zou kroegpraat kunnen zijn."</p>
<p>Volgens Taghi's advocaat klopt het helemaal niet, gebuikt haar cliënt spaarzaam alcohol en al helemaal geen drugs.</p>
<p>Lang weet de drugscrimineel buiten het zicht van justitie te blijven. Pas in de zomer van 2015 stuit de recherche bij toeval op Taghi's naam. Die duikt op in een onderzoek dat volgt op een grote wapenvondst in Nieuwegein. Een Utrechtse crimineel die zich bedreigd voelt, vertelt de politie dat Ridouan Taghi een grote speler is die 1000 kilo coke per maand Nederland binnensmokkelt. Hij vertelt ook dat Taghi mensen laat vermoorden.</p>
<h2>Rekeningen vereffend</h2>
<p>De 'Kleine' blijkt deel uit te maken van een nieuwe generatie drugscriminelen die met, bijna niet te kraken, PGP (Pretty Good Privacy)-berichten communiceren en zichzelf bijna onaantastbaar wanen. Ze hebben een legertje jonge, vaak kansarme jongeren geworven voor hun netwerk en deinzen niet terug voor extreem geweld.</p>
<p>Taghi raakt steeds vaker in conflict met rivalen, probeert hen volgens het OM soms te laten vermoorden. En ook wie bij hem in een kwaad daglicht komt te staan, lijkt zijn leven niet zeker. Zoals "snitches" die met de politie hebben gepraat. Meeus: "Je ziet dat vaker in de onderwereld. Er worden rekeningen vereffend en dat gaat een tijdje door, maar die conflicten worden steeds groter."</p>
<p>Zo wordt misdaadblogger Martin Kok in 2016 een doelwit, als hij op zijn misdaadsite Taghi en twee kopstukken met wie hij banden heeft (Naoufal 'Noffel' F. en Richard 'Rico de Chileen' R.), beschrijft als een moordend driemanschap.</p>
<p>Een paar maanden later begint het net zich te sluiten rond de topcrimineel uit Vianen, wanneer bendelid Nabil B. besluit over te lopen naar Justitie en bereid is als kroongetuige op te treden. Ook is de politie er inmiddels in geslaagd talloze PGP-berichten te ontcijferen.</p>
<p>Het moorden houdt daarmee niet op. In maart 2018 wordt de broer van kroongetuige Nabil B. doodgeschoten. Het OM gaat ervan uit dat Ridouan Taghi ook die liquidatie heeft laten uitvoeren. En in september dit jaar wordt de advocaat van Nabil B. doodgeschoten, Derk Wiersum. Een neef van Taghi wordt aangehouden voor betrokkenheid bij die moord.</p>
<p>Waar Ridouan zelf zit is totaal onduidelijk. Dat geldt ook voor Saïd Razzouki, een oude vriend uit Utrecht met wie hij nauw samenwerkt. Taghi zou de afgelopen jaren zijn gesignaleerd in Colombia, Suriname, Dubai en Costa Rica. In Dubai, een vrijplaats voor de geoganiseerde misdaad, zou hij samenwerken met een paar van de grootste drugshandelaren ter wereld, schreef het AD.</p>
<p>"Dat kartel beweegt zich in peperdure hotels", heeft Tieleman gehoord. Er gaan ook allerlei geruchten over die extreme luxe, bijvoorbeeld dat Taghi in Dubai een heel winkelcentrum zou hebben opgekocht. "Wat daarvan waar is, weten we niet."</p>
<p>Volgens recente berichten verblijft Taghi mogelijk op schuiladressen in Iran, onder andere op het party-eiland Kish. Het land zou hem bescherming bieden als beloning voor hulp aan de Iraanse geheime dienst bij liquidaties in Europa, meldden bronnen aan de Telegraaf. "Het zou kunnen", zegt Meeus. "Er is heel wat over gezegd, hij zou in Suriname zijn gezien, in Dubai, nu weer in Iran. We weten het niet. Maar dat hij zo lang uit handen van de politie kan blijven, zegt wel iets over de middelen waarover hij beschikt."</p>
