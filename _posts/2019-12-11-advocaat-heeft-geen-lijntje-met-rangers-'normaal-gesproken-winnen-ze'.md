---
layout: post
title: "Advocaat heeft geen lijntje met Rangers: 'Normaal gesproken winnen ze'"
date: Wed, 11 Dec 2019 20:22:24 +0100
category: sport
externe_link: "https://nos.nl/l/2314337"
image: "https://nos.nl/data/image/2019/12/11/613506/1008x567.jpg"
aantal: 220
unieke: 153
author: "NOS"
---

<p>Feyenoord strijdt donderdagavond tegen FC Porto voor z'n laatste kans in de Europa League. Dick Advocaat hoopt dat zijn team dan met dezelfde passie speelt zoals in de thuiswedstrijd, die Feyenoord op 3 oktober met 2-0 won.</p>
<p>"Als je met plezier speelt en strijd levert, dan kun je het iedereen moeilijk maken", benadrukt Advocaat. "Het wordt morgen een lastig karwei. Porto is een Europese topclub."</p>
<p>Advocaat vindt het essentieel dat Feyenoord goed met zijn mogelijkheden moet omspringen. "In de thuiswedstrijd werden de kansen benut, maar in de laatste wedstrijd missen wij ook een hoop kansen."</p>
<p>Advocaat kreeg op de persconferentie ook de vraag waarom Nederlandse clubs historisch gezien het altijd moeilijk hebben. Voor de Hagenaar is het antwoord hierop zonneklaar.</p>
<p>"Ik denk dat het in Portugal vanaf de jeugd om een ding gaat: winnen. Portugal is geen groot land, maar heeft veel fantastische voetballers voortgebracht. Ze hebben een grote wil om te winnen", aldus de trainer.</p>
<h2>Rangers-Young Boys</h2>
<p>Feyenoord moet donderdagavond in het Estádio do Dragão winnen om door te gaan, maar is ook afhankelijk van het resultaat bij Rangers-Young Boys. De Rotterdammers hebben ook een overwinning van Rangers nodig.</p>
<p>"Ik heb niet zo veel lijntjes meer met Schotland", glimlacht Advocaat. Maar normaal gesproken moet Rangers van Young Boys winnen."</p>
<p>De aftrap van FC Porto-Feyenoord is donderdag om 21.00 uur.</p>
