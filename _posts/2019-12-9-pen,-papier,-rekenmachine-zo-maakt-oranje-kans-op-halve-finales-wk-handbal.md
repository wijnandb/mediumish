---
layout: post
title: "Pen, papier, rekenmachine: zo maakt Oranje kans op halve finales WK handbal"
date: Mon, 09 Dec 2019 18:04:44 +0100
category: sport_algemeen
externe_link: "https://nos.nl/l/2314032"
image: "https://nos.nl/data/image/2019/12/09/612931/1008x567.jpg"
aantal: 703
unieke: 308
bron: "NOS"
---

<p>De uitgangspositie was uitstekend. De Nederlandse handbalsters begonnen immers als koploper aan de hoofdronde van het WK in Japan. Maar na nederlagen tegen Duitsland en Denemarken is het perspectief op de halve finales inmiddels vertroebeld.</p>
<p>Oranje staat nu op de derde plaats in de poule, achter Duitsland en koploper Noorwegen. Alleen de eerste twee landen gaan door naar de laatste vier. En daar kan Nederland bij zitten. Want ondanks het feit dat Oranje tijdens dit WK al drie keer verloor, heeft de ploeg nog steeds kans op de volgende ronde.</p>
<p>Hoe dat kan? Houd pen, papier en rekenmachine bij de hand; dit zijn de scenario's voor Nederland tijdens de laatste speeldag - woensdag - in poule 1.</p>
<h2>Scenario 1: Nederland verliest van Zuid-Korea</h2>
<p>Als Nederland de laatste groepswedstrijd (tegen Zuid-Korea) verliest, is het WK voor Oranje voorbij. De ploeg is dan niet alleen kansloos voor het bereiken van de halve finales, maar doet ook niet meer mee in de strijd om de vijfde/zesde plaats en die om de zevende/achtste plaats.</p>
<h2>Scenario 2: Nederland speelt gelijk tegen Zuid-Korea</h2>
<p>Het wordt voor de rekenliefhebbers echt leuk wanneer Nederland en Zuid-Korea woensdagochtend de punten delen. Oranje maakt in dit scenario namelijk nog steeds (een minieme) kans op de halve finales.</p>
<p>Nederland is dan wel afhankelijk van de resultaten van de twee andere groepswedstrijden. Om door te kunnen stoten naar de volgende ronde, moet Servië gelijkspelen tegen Denemarken en Duitsland verliezen van Noorwegen.</p>
<p>In het onwaarschijnlijke geval dat dit allemaal gebeurt, eindigt Oranje achter Noorwegen op de tweede plaats, met hetzelfde aantal punten als Duitsland en Servië. In eerste instantie geeft dan het onderlinge resultaat de doorslag.</p>
<p>Nederland, Duitsland en Servië bevinden zich op dit gebied echter in een doodlopende cirkel.</p>
<p>Nederland heeft namelijk een beter onderling resultaat dan Servië (Oranje versloeg de Servische ploeg in een eerdere fase van het toernooi met 36-23), maar Servië laat Duitsland achter zich (na de 29-28 overwinning van maandagochtend) en Duitsland troeft Nederland weer af (25-23).</p>
<p>De organisatie van het WK kijkt dan vervolgens naar het onderlinge doelsaldo. Dat betekent goed nieuws voor Nederland, want Oranje heeft gezien de onderlinge resultaten in dit scenario sowieso een beter doelsaldo (nu 59-48) dan Duitsland (nu 53-52) en Servië (nu 52-64) en gaat dus door naar de volgende ronde.</p>
<h2>Scenario 3: Nederland wint van Zuid-Korea</h2>
<p>Logischerwijs is een zege op Zuid-Korea het beste scenario voor Nederland. Sterker nog, Oranje staat er dan eigenlijk uitstekend voor en is bij een overwinning van Servië op Denemarken zelfs al zeker van de halve finales.</p>
<p>Dat zit zo. In het geval van dit scenario eindigt Nederland op zes punten. Servië komt bij een overwinning op hetzelfde aantal punten, maar moet Oranje op onderling resultaat dan wel weer voor laten.</p>
<p>Omdat Nederland ook altijd Noorwegen óf Duitsland onder zich houdt (ongeacht de uitslag bij Noorwegen-Duitsland), gaat de ploeg van bondscoach Emmanuel Mayonnade als nummer twee in de poule door naar de halve eindstrijd. Dit alles - let wel - ervan uitgaand dat Servië wint van Denemarken.</p>
<p>Oranje eindigt bij een overwinning van Noorwegen op Duitsland namelijk op punten achter Noorwegen, maar boven de Duitsers (in dit scenario zijn dat er zes voor Nederland en vijf voor Duitsland).</p>
<p>Als Duitsland wint van de Noren is het groepswinnaar met zeven punten. Nederland, Noorwegen en Servië hebben dan zes punten. Omdat Oranje niet alleen een beter onderling resultaat heeft ten opzichte van Servië, maar ook ten opzichte van Noorwegen (30-28), gaat Nederland dus door.</p>
<p>In het geval dat Noorwegen en Duitsland in hun onderlinge treffen gelijkspelen, treedt het 'cirkelscenario' van hierboven in werking. Nederland, Duitsland en Servië hebben dan hetzelfde aantal punten en een vergelijkbaar onderling resultaat, waarna Oranje op basis van het betere doelsaldo doorgaat.</p>
<p>Alleen wanneer Servië niet wint van Denemarken loopt Nederland (bij winst op Zuid-Korea) de kans om de halve finales te missen. Een gelijkspel bij Noorwegen-Duitsland betekent dan het einde voor de Nederlandse WK-droom.</p>
<p>In dit geval eindigen namelijk alleen Nederland en Duitsland (achter Noorwegen) op zes punten. Nederland delft dan het onderspit vanwege het negatieve onderlinge resultaat ten opzichte van de Duitsers (25-23).</p>
<p>Bij ieder ander resultaat (een zege van óf Noorwegen óf Duitsland) is Oranje wél geplaatst voor de halve finales van het WK.</p>
