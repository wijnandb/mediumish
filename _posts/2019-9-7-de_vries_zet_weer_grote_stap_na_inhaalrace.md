---
layout: post
title: "De Vries zet weer grote stap na inhaalrace"
date: Sat, 07 Sep 2019 18:22:00 +0200
categories: 
- sport 
- autosport 
externe_link: "https://www.telegraaf.nl/sport/799401512/de-vries-zet-weer-grote-stap-na-inhaalrace"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ed40f0ec-d18c-11e9-bef6-02d1dbdc35d1.jpg"
aantal: 222
unieke: 159
bron: De Telegraaf
---

<p class="intro">Nyck de Vries heeft weer een grote stap gezet richting de titel in de Formule 2. De coureur uit Sneek eindigde als derde tijdens de hoofdrace in Monza. Zijn grootste concurrent Nicholas Latifi finishte buiten de punten.</p> <p>De Vries reed een puike inhaalrace. Hij startte, na een vierde plaats in de kwalificatie, alsnog achteraan omdat hij die sessie met te weinig brandstof had gereden. Tijdens de race haalde hij zijn gram. De Vries werd in de slotfase nog wel ingehaald door Luca Ghiotto. Nobuharu Matsushita won de race.</p><p>„Ik moest van ver komen en ben vol in de aanval gegaan”, zei De Vries. „We zijn na de teleurstelling van vrijdag als team dicht bij elkaar gebleven, want iedereen maakt weleens fouten. Ik ben heel blij en tevreden dat ik hier het podium heb gehaald. De auto was fantastisch.”</p><p>De Nederlandse leider in de WK-stand heeft nu 215 punten. Runner-up Latifi staat op 166 punten. Na de sprintrace op zondag zijn er nog twee race-weekenden, in Sochi en Abu Dhabi.</p><p>Tijdens de podiumceremonie werd ook het Franse volkslied gespeeld, als eerbetoon aan Anthoine Hubert. De Franse Formule 2-coureur overleed vorige week aan de gevolgen van een zware crash op het circuit van Spa-Francorchamps. De Vries wees op Monza even naar boven toen hij de trofee voor de nummer 3 van de race in ontvangst nam.</p>
