---
layout: post
title: "Oud-voetballer en Haarlem-icoon Huijg (68) overleden"
date: Sun, 08 Dec 2019 22:16:10 +0100
category: voetbal
externe_link: "https://nos.nl/l/2313928"
image: "https://nos.nl/data/image/2019/12/08/612741/1008x567.jpg"
aantal: 216
unieke: 143
bron: "NOS"
---

<p>Oud-profvoetballer Piet Huijg is vrijdag op 68-jarige leeftijd na een ziekbed overleden. De verdediger kwam zijn hele loopbaan uit voor Haarlem.</p>
<p>Huijg maakte in 1970 zijn debuut bij de Haarlemmers en kwam in veertien seizoenen in totaal 349 keer uit voor de Noord-Hollandse profclub, die vanwege een faillissement in 2010 ophield te bestaan.</p>
<p>In zijn debuutseizoen degradeerde Huijg met Haarlem, maar een jaar later werd hij kampioen van de eerste divisie. In 1975 moesten Haarlem en Huijg weer een stapje terugdoen, maar onder leiding van de markante trainer Barry Hughes werd weer de titel in de eerste divisie veroverd.</p>
<p>In 1980 voltrok hetzelfde scenario zich nog een keer, dit keer met onder anderen een jonge Ruud Gullit in de gelederen. Een seizoen na de promotie van 1981 haalde de club zelfs Europees voetbal.</p>
<p>In de UEFA Cup mochten de Haarlemmers aantreden tegen AA Gent en Spartak Moskou. Huijg speelde alle duels en maakte in het thuisduel met de Russen (1-3) de enige Haarlemse treffer.</p>
<p>Twee jaar later hing Huijg zijn kicksen aan de wilgen om zijn zelf opgezette sportwinkel in Haarlem te gaan bestieren. De laatste jaren van zijn leven verbleef Huijg, die kampte met de ziekte van Alzheimer, in een verzorgingstehuis.</p>
<p>In augustus maakte Frank Heinen nog een portret over Piet Huijg, bekijk dat hieronder.</p>
