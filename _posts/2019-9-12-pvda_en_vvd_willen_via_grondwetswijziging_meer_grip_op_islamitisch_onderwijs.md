---
layout: post
title: "PvdA en VVD willen via grondwetswijziging meer grip op islamitisch onderwijs"
date: Thu, 12 Sep 2019 13:48:56 +0200
category: nieuws
externe_link: "https://nos.nl/l/2301385"
feature_image: "https://nos.nl/data/image/2019/09/11/576561/1008x567.jpg"
aantal: 296
unieke: 184
bron: "NOS"
---

<p>De VVD wil net als de PvdA artikel 23 van de grondwet "moderniseren". Dat artikel gaat over de vrijheid om scholen op te richten op basis van religie. VVD-Kamerlid Wiersma zei dat in het NPO 1-radioprogramma 1 op 1, naar aanleiding van het bericht van Nieuwsuur en NRC over islamitische basisscholen, waar meisjes en jongens elkaar niet mogen aankijken en leren dat Allah homoseksualiteit verafschuwt.</p>
<p>Wiersma noemt dat "enorm onrustbarend". "Dit staat haaks op alles wat we willen", zegt hij. "We kunnen nu niet langer wachten." Hij vindt dat de vrijheid van onderwijs ondergeschikt moet worden gemaakt aan het gelijkheidsbeginsel, dat bepaalt dat iedereen in Nederland in gelijke gevallen gelijk behandeld moet worden.</p>
<p>De PvdA had naar aanleiding van verontrustende berichten over het islamitische Cornelis Haga Lyceum al een voorstel klaarliggen. Daarin krijgen "gelijke kansen" voor kinderen meer gewicht dan de vrijheid om een school op te richten. PvdA-leider Asscher zei toen dat scholen zich soms verschuilen achter artikel 23. Hij schrijft vandaag op Facebook dat hij het kindermishandeling vindt dat kinderen op islamitische basisscholen denkbeelden onderwezen krijgen die hun "beperken in hun vrije ontwikkeling".</p>
<h2>'Gif van het salafisme'</h2>
<p>Dinsdag meldden Nieuwsuur en NRC dat kinderen op salafistische weekendscholen leren dat mensen met een ander geloof of een andere levensovertuiging de doodstraf verdienen en dat zij zich van de Nederlandse samenleving zouden moeten afkeren. De VVD en de PvdA willen die koranscholen verbieden, "desnoods met een noodwet".</p>
<p>"Het is het gif van het salafisme wat de samenleving hier wordt opgedrongen", zegt Wiersma over de buitenschoolse lessen. Maar dat ook in het reguliere onderwijs omstreden denkbeelden worden aangeleerd, vindt hij zo mogelijk nog verontrustender.</p>
<p>VVD-fractieleider Dijkhoff stelde in een discussiestuk in april al dat de vrijheid van onderwijs, zoals die nu geldt in Nederland, moet worden beperkt.</p>
