---
layout: post
title: "Titelverdediger Liverpool voorkomt in Salzburg vroege uitschakeling"
date: Tue, 10 Dec 2019 20:45:19 +0100
category: sport
externe_link: "https://nos.nl/l/2314185"
image: "https://nos.nl/data/image/2019/12/10/613232/1008x567.jpg"
aantal: 406
unieke: 271
author: "NOS"
---

<p>Liverpool heeft groep E van de Champions League als groepswinnaar afgesloten. De titelverdediger stelde zijn plaats in de achtste finales veilig door in een amusante wedstrijd met 2-0 te winnen bij Red Bull Salzburg. Ook Napoli is door, na een 4-0 zege op Racing Genk.</p>
<p>Vooraf was duidelijk dat Liverpool bij verlies in Oostenrijk hoogstwaarschijnlijk al in een vroegtijdig stadium uitgeschakeld zou worden.</p>
<h2>Kwetsbaar</h2>
<p>Zover liet de ploeg van trainer Jürgen Klopp het niet komen, maar gemakkelijk ging het zeker niet. Vooral in de eerste helft legde Salzburg enkele malen de kwetsbaarheid van Liverpool bloot. Keeper Allison Becker voorkwam treffers van Hwang Hee-chan en Erling Braut Haaland.</p>
<p>De beste kansen voor rust waren echter voor Liverpool, maar met name Mo Salah en Sadio Mané hadden het vizier niet op scherp staan. Salzburg-sluitpost Cican Stankovic blonk daarbij uit.</p>
<p>Na de pauze brak Naby Keita de ban. Hij deed zijn voormalige werkgever pijn door raak te koppen, na voorbereidend werk van Mané. Kort daarvoor miste de normaal zo trefzekere Haaland een enorme kans voor Salzburg door in het zijnet te schieten.</p>
<p>Salah, die in de fase kort na rust, bij een 0-0 stand, tot tweemaal toe weer een kans om zeep hielp, bewees een minuut na de goal van Keita dan eindelijk zijn waarde voor Liverpool. Op prachtige wijze, vanuit een bijna onmogelijke hoek, werkte de Egyptenaar de bal met rechts binnen.</p>
<p>Daarmee was de boeiende ontmoeting gespeeld. Liverpool, met basisklanten Virgil van Dijk en Georginio Wijnaldum, controleerde en kwam nauwelijks meer in gevaar. Voor Red Bull Salzburg rest een vervolg in de Europa League.</p>
<p>Napoli verzekerde zich van een plek bij de laatste zestien door Racing Genk met 4-0 te kloppen. De pas 17-jarige doelman Maarten Vandevoordt zal met weinig plezier terugdenken aan zijn debuut in het miljardenbal.</p>
<p>De jongste keeper ooit in de Champions League ging al na twee minuten gruwelijk in de fout bij een terugspeelbal, waardoor Arek Milik kon profiteren.</p>
<p>De Poolse spits maakte na bijna een halfuur de 2-0 op aangeven van Giovanni Di Lorenzo en schoot nog voor rust vanaf de stip de 3-0 tegen de touwen, na een overtreding van Vandevoordt op José Callejón. In de tweede helft benutte Dries Mertens een kwartier voor tijd ook een strafschop.</p>
<p>Hoewel Napoli zich kwalificeerde voor de knock-outfase, kreeg trainer Carlo Ancelotti later op de avond zijn ontslag. Volgens Italiaanse media staat de Italiaanse oud-international Gennaro Gattuso klaar om Ancelotti bij Napoli te vervangen.</p>
