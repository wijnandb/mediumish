---
layout: post
title: "Techbedrijven werken samen met FBI aan strategie voor verkiezingen in VS"
date: Thu, 05 Sep 2019 03:07:07 +0200
category: tech
externe_link: "https://nos.nl/l/2300391"
feature_image: "https://nos.nl/data/image/2019/08/14/570117/1008x567.jpg"
aantal: 262
unieke: 173
bron: NOS
---

<p>Techbedrijven en Amerikaanse veiligheidsdiensten hebben overleg gevoerd over de presidentsverkiezingen van 2020. Ze willen buitenlandse beïnvloeding van de verkiezingen tegengaan, laat Facebook weten in een verklaring.</p>
<p>De techbedrijven, waaronder Facebook, Twitter, Microsoft en Google, hebben samen met de FBI, spionagediensten en Homeland Security een strategie ontwikkeld om zwakke punten in de beveiliging van sociale media af te dekken. In 2016 ging dat namelijk fout: toen plaatsten Russische trollen rond de presidentsverkiezingen veel berichten op Facebook en Twitter over de verkiezingen. Het ging daarbij om nepnieuws.</p>
<p>Tijdens de ontmoeting op het FBI-hoofdkwartier in Silicon Valley, die een dag duurde, werd besproken uit welke hoek de dreigingen komen, hoe de sociale media kunnen worden misbruikt en wat de bedrijven daaraan kunnen doen.</p>
<h2>'Gemeenschappelijke dreiging'</h2>
<p>Alle bedrijven waren het erover eens dat het delen van informatie een belangrijke factor is om beïnvloeding tegen te gaan. "Dit is een gedeelde inspanning tegen een gemeenschappelijke dreiging en wij zullen ons steentje bijdragen", liet een Twitter-woordvoerder na afloop weten.</p>
<p>Google zei phishing en hacking tegen te willen gaan en te gaan zoeken naar buitenlandse beïnvloeding. "Maar technologie is maar een deel van de oplossing. Het is cruciaal dat techbedrijven, justitie en anderen samenwerken om de integriteit van onze verkiezingen te waarborgen."</p>
<p>Meer over nepnieuws en beïnvloeding van verkiezingen in onderstaand artikel:</p>
<p>In maart kondigde Facebook al maatregelen aan om politieke beïnvloeding rond de Europese verkiezingen te voorkomen. Die behelsden dat politieke adverteerders hun identiteit kenbaar moesten maken en dat adverteerders alleen in hun eigen land mochten adverteren.</p>
<p>Ook moesten adverteerders melden wie er had betaald voor de reclame-uitingen.</p>
