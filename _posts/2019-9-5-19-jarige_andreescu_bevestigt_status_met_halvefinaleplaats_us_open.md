---
layout: post
title: "19-jarige Andreescu bevestigt status met halvefinaleplaats US Open"
date: Thu, 05 Sep 2019 03:47:06 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/GGbydc0kv4A/2300393"
feature_image: "https://nos.nl/data/image/2019/09/05/575030/1008x567.jpg"
aantal: 211
unieke: 137
bron: NOS
---

<p>Bianca Andreescu is momenteel niet te kloppen in het vrouwentennis. De 19-jarige Canadese bereikte bij de US Open de halve finales door tegen Elise Mertens haar elfde zege op rij te boeken: 3-6, 6-2, 6-3.</p>
<p>Tot 2-2 in de tweede set legde Andreescu het af tegen de solide Belgische, maar daarna kwam het krachtmens op stoom met ziedende winners en af en toe ook subtiele dropshots. Op 4-3 in de derde set plaatste ze de beslissende break, die al een paar games in de lucht hing.</p>
<h2>Een van de favorieten</h2>
<p>Andreescu kwam als een van de favorieten naar New York, omdat ze dit jaar de grote hardcourttoernooien van Indian Wells en Toronto won. Vanwege een schouderblessure moest ze op Roland Garros opgeven en Wimbledon laten schieten.</p>
<p>De US Open is pas het vierde grandslamtoernooi van Andreescu. In 2017 verloor ze op Wimbledon in de eerste ronde en dit jaar won ze een wedstrijd bij de Australian Open en Roland Garros. Mertens was vorig jaar nog halvefinaliste in Melbourne.</p>
<h2>Finale tegen Williams?</h2>
<p>De Amerikanen zien Andreescu graag doorstoten naar een finale in New York tegen Serena Williams. In de halve finale moet ze eerst zien af te rekenen met Belinda Bencic en Williams speelt nog tegen Jelina Svitolina.</p><img src="http://feeds.feedburner.com/~r/nossporttennis/~4/GGbydc0kv4A" height="1" width="1" alt=""/>
