---
layout: post
title: "Pyjama-protest Amsterdamse studenten tegen nieuwe regels woningdelen"
date: Thu, 05 Dec 2019 19:52:33 +0100
category: binnenland
externe_link: "http://feeds.nos.nl/~r/nosnieuwsbinnenland/~3/6H97AZFBQQM/2313429"
image: "https://nos.nl/data/image/2019/12/05/611565/1008x567.jpg"
aantal: 467
unieke: 257
bron: "NOS"
---

<p>In hun pyjama protesteerden zo'n 150 studenten vanochtend voor de ambtswoning van de Amsterdamse burgemeester Halsema. Ze vrezen dat nieuwe regels voor het delen van een woning ertoe leiden dat studenten op straat komen te staan.</p>
<p>Net als veel andere studentensteden probeert Amsterdam grip te krijgen op het toenemende aantal huizen dat wordt opgesplitst in apart verhuurde kamers. Relatief grote woningen worden hierdoor geschikt voor onder andere studenten. Maar daarmee wordt het tekort aan grotere gezinswoningen in de steden alleen maar groter.</p>
<p>Door de nieuwe regels moeten verhuurders voortaan een vergunning aanvragen als zij een woning willen opsplitsen. En lang niet iedereen zal een vergunning krijgen. Vanaf januari mag straks maar 5 procent van een wijk bestaan uit woningen voor kamerverhuur. In sommige buurten ligt het percentage nu al veel hoger.</p>
<h2>Nieuwe situatie</h2>
<p>En dus vrezen studenten dat de woningnood nog groter wordt en dat bestaande studentenhuizen zonder vergunning mogelijk vanaf januari al verdwijnen. De wethouder, die bij de demonstratie aanwezig was, probeert de studenten gerust te stellen. "Er is een idee ontstaan dat er allemaal studentenhuizen gesloten gaan worden en dat is niet waar", zegt Laurens Ivens (SP). Het beleid gaat volgens de wethouder vooral om nieuwe situaties en geldt niet voor studentenhuizen die al een vergunning hebben.</p>
<p>Toch wringt daar de schoen volgens veel studenten. Er zijn namelijk veel huizen die nooit een vergunning hebben aangevraagd en volgens de gemeente illegaal zijn omgebouwd tot studentenwoning.</p>
<p>Zo ook dit huis van een studentenvereniging. De studenten hebben grote twijfels of ze volgend jaar nog wel in het huis mogen wonen: </p>
<p>Hoewel een aantal buurtbewoners van dit studentenhuis zegt geen last te hebben van de studenten is dat in andere buurten van de stad wel anders. "Je moet je voorstellen dat je in een flatgebouw woont waar opeens allemaal woningen worden opgekocht door iemand die het opknipt in kamers. Dan woon je langzaam maar zeker op een jongerencampus", zegt wethouder Ivens.</p>
<h2>Minder woningen voor gezinnen</h2>
<p>Tijdens inspraakmomenten van de raadsvergaderingen zeggen buurtbewoners last te hebben van beleggers die er goed aan kunnen verdienen om gezinswoningen om te bouwen in studentenhuizen. Het leefritme van de studenten en de buurtbewoners zou erg verschillen. Maar het grootste bezwaar is dat er steeds minder woningen overblijven voor gezinnen.</p>
<p>De gemeente hoopt dat er met de nieuwe regels meer ruimte ontstaat voor gezinnen en dat studenten beter verspreid worden over de stad om zo de overlast voor de buurt te verminderen.</p>
<p>Toch zegt de gemeente de belangen van de studenten in het oog te houden. Met de nieuwe regels zouden studenten ook minder makkelijk op straat gegooid kunnen worden. In de week voor Kerstmis stemt de gemeenteraad van Amsterdam over de nieuwe regels en tot die tijd zullen de studenten proberen er nog een stokje voor te steken.</p><img src="http://feeds.feedburner.com/~r/nosnieuwsbinnenland/~4/6H97AZFBQQM" height="1" width="1" alt=""/>
