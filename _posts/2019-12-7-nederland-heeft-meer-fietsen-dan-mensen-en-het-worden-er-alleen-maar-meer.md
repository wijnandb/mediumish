---
layout: post
title: "Nederland heeft meer fietsen dan mensen en het worden er alleen maar meer"
date: Sat, 07 Dec 2019 20:14:00 +0100
category: nieuws
externe_link: "https://nos.nl/l/2313742"
image: "https://nos.nl/data/image/2019/12/07/612360/1008x567.jpg"
aantal: 457
unieke: 278
author: "NOS"
---

<p>Het is druk op het fietspad, zeker in de binnensteden. Er zijn 22,9 miljoen fietsen in Nederland. Dat aantal stijgt al jaren, net als de omzet van fietshandelaren. Dit jaar ging er zo'n 1,2 miljard euro om in de Nederlandse fietsindustrie, een kwart meer dan het jaar ervoor.</p>
<p>De drukte op de fietspaden kan komend jaar nog weleens flink toenemen. Bijna twee derde van de werkende Nederlanders staat positief tegenover de nieuwe regeling voor een fiets van de zaak. Een op de zeven zegt de auto vaker te zullen laten staan en in plaats daarvan de (elektrische) leasefiets naar het werk te pakken.</p>
<p>Dat zou betekenen dat er nog een groot aantal fietsers bijkomt. De regering wil de komende twee jaar 200.000 extra forenzen op de fiets krijgen. Is er wel plek voor al die fietsen op Nederlandse wegen?</p>
<p>Saskia Kluit, directeur van de Fietsersbond, vreest van niet. "Als je ziet wat er allemaal op de weg komt qua vrachtfietsen, speed pedelecs, e-bikes en de groei in het fietsverkeer in de steden, zijn wij absoluut niet in staat dat goed en veilig op te vangen."</p>
<h2>Fietssnelroutes en megastallingen</h2>
<p>Bij het station Utrecht Centraal staat de grootste fietsenstalling ter wereld met 12.500 fietsparkeerplekken. En hij barst nu alweer uit zijn voegen. Het aantal treinreizigers stijgt en ongeveer de helft van hen komt met de fiets naar het station. Bovendien trekt een goede stalling juist extra fietsers.</p>
<p>Minister Stientje van Veldhoven (Milieu en Wonen) investeert extra in dit soort stallingen. Ze trekt 100 miljoen euro uit voor de fiets. Aangevuld met 245 miljoen vanuit provincies en gemeenten moeten hiervan veel nieuwe fietspaden, vijftien nieuwe snelfietsroutes en 25.000 fietsparkeerplekken bij OV-knooppunten worden aangelegd. </p>
<p>Kijk hieronder ons verhaal over Nederland Fietsland. Al die extra fietsers, past dat op de weg?</p>
<p>Het bijbouwen van extra plekken in de stalling is niet genoeg, zegt Marise Bezema, directeur NS services. "Ik denk dat slim en effectief gebruiken van de ruimte, echt het dubbel gebruiken van de ruimte, maar ook dubbelgebruik van de OV-fiets, oplossingen zijn die we ook echt moeten onderzoeken. Bouwen is gewoon heel duur, lastig en tijdsintensief."</p>
<h2>Fietsdoden</h2>
<p>De drukte en snelheidsverschillen op het fietspad komen ook de verkeersveiligheid niet altijd ten goede. In 2017 overleden 208 fietsers in het verkeer, vergeleken met 202 automobilisten. Ruim 13.000 fietsers raakten ernstig gewond. </p>
<p>Nederland is het enige land ter wereld waar meer mensen in het verkeer overlijden op de fiets dan in de auto. Dat is ook te verklaren uit het feit dat er in Nederland meer wordt gefietst dan waar ook. "Andere landen zouden dat een luxeprobleem noemen, maar het is echt een uitdaging", zegt minister Van Veldhoven. "We moeten zorgen dat we voldoende ruimte en veiligheid op de fietspaden garanderen."</p>
