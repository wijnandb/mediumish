---
layout: post
title: "Visser moet durven rust te nemen na 'niet Esmee-waardige' drie kilometer"
date: Thu, 21 Nov 2019 21:01:54 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/0lsTzSemA0g/2311464"
image: "https://nos.nl/data/image/2019/11/21/595156/1008x567.jpg"
aantal: 441
unieke: 252
bron: "NOS"
---

<p>Esmee Visser baalde flink na het eerste wereldbekerweekeinde van het schaatsseizoen. Op de drie kilometer in Minsk moest ze genoegen nemen met de negende plaats, meer dan vier seconden achter winnaar Isabelle Weidemann.</p>
<p>"Het was niet Esmee-waardig", zegt Visser in het Poolse Tomasz√≥w, daags voor de herkansing op dezelfde afstand bij de tweede wereldbekerwedstrijd.</p>
<h2>'Verdwijnen van de wereld'</h2>
<p>Visser heeft weliswaar een verklaring voor die negende plaats, maar de frustratie was er niet minder om. "Ik had hard getraind en was gewoon niet fit. Dan komt er een buikgriep bij, dat is niet handig."</p>
<p>"Maar ik vind het heel moeilijk om daarmee om te gaan en hoe ik erop moet reageren. Ik wil gewoon even verdwijnen van de wereld."</p>
<p>De komende drie dagen zijn alle afstanden van de wereldbeker live te zien op NOS.nl en in de NOS-app. Bekijk het tijdschema in de carrousel:</p>
<p>De drie kilometer in Minsk was bij lange na niet de belangrijkste van het seizoen. De eerstvolgende, echt belangrijke afspraak staat op het programma tussen Kerst en Oud en Nieuw, als de schaatsers bij de NK afstanden tickets kunnen verdienen voor de EK en de WK afstanden.</p>
<p>Zo bezien is een negende plaats bij de ouverture van het wereldbekerseizoen niet zo erg. Visser: "Dat zegt mijn omgeving ook en dan moet ik het ook maar zo gaan zien. Maar dat vind ik wel lastig."</p>
<h2>Van het ijs afslepen</h2>
<p>Visser moet leren ontspannen, merkte ze afgelopen week. "Ze noemen me ook wel de koningin van het trainen, maar daar win je geen wedstrijden mee." Het is de vinger op de zere plek.</p>
<p>"Ik moet durven rust te nemen en durven om energie te sparen. Tot vorige week kon ik dat niet, maar nu word ik op de hielen gezeten door mijn trainers. Ik word van het ijs en mijn fiets afgesleept, ze controleren me wel."</p>
<p>"Ik moet uitrusten, anders word ik alleen maar slechter", vervolgt Visser. "Uiteindelijk is het maar een wereldbeker en het doel zijn de NK afstanden. De wereldbeker is een weg daarnaartoe, het is een weg met pieken en dalen. Ik hoop dat vorige week een dal was. Ik voel me al beter, dus ik hoop dat ik iets beters kan laten zien."</p>
<h2>Naar bed toe</h2>
<p>"Ik haal superveel plezier uit veel en hard trainen, maar ik moet er een beetje een balans in vinden. De laatste stapjes haal je door rust te pakken, maar dat heb ik nooit geleerd eigenlijk. Dat moet ik nu leren."</p>
<p>Na het interview zoekt Visser, met frisse tegenzin, haar bed op. "Ik denk dan: ik kan mijn tijd wel nuttiger gebruiken. Maar het hoort erbij."</p><img src="http://feeds.feedburner.com/~r/nossportschaatsen/~4/0lsTzSemA0g" height="1" width="1" alt=""/>
