---
layout: post
title: "Gemeente Alkmaar geeft AZ-stadion vrij voor topper tegen Ajax"
date: Tue, 10 Dec 2019 10:30:14 +0100
category: sport
externe_link: "https://nos.nl/l/2314105"
image: "https://nos.nl/data/image/2019/12/10/613070/1008x567.jpg"
aantal: 293
unieke: 191
author: "NOS"
---

<p>AZ kan de competitiewedstrijd van aanstaande zondag tegen Ajax met publiek in eigen stadion spelen. Dat heeft de gemeente Alkmaar vanmorgen bekendgemaakt.</p>
<p>Hoewel de club vrijwel het gehele dak heeft verwijderd, gaf de gemeente het stadion nog niet vrij. Maandag werd een laatste inspectie uitgevoerd. Het college van burgemeester en wethouders heeft het stadion op basis daarvan en advies van TNO vrijgegeven.</p>
<p>"De club moet nog een aantal werkzaamheden verrichten, maar we zijn erg blij dat het gaat lukken en AZ de topper tegen Ajax in een vol stadion kan spelen", aldus het college in een schriftelijke verklaring.</p>
<p>"AZ heeft informatie aangeleverd en die moest worden beoordeeld", zegt wethouder Pieter Dijkman. "Dat waren heel dikke rapporten. Er zijn berekeningen gemaakt, er moesten inspecties gedaan worden en verbeteringen worden doorgevoerd, dat kost tijd."</p>
<p>Uiteindelijk is er dus vijf dagen voor de eredivisietopper alsnog groen licht. AZ staat tweede op de ranglijst en komt bij winst op gelijke hoogte met Ajax, dat nog wel een beter doelsaldo heeft.</p>
<h2>Instorting</h2>
<p>Op zaterdag 10 augustus stortte een deel van het dak van het AFAS-stadion in tijdens een stormachtige dag. Bij het ongeluk vielen geen gewonden.</p>
<p>Het bezwijken van het dak was te wijten aan onzorgvuldig uitgevoerde lasverbindingen, concludeerde ingenieursbureau Royal HaskoningDHV, dat door AZ in de arm was genomen. De constructie was door een eerdere storm bovendien al verzwakt.</p>
<p>De club besloot daarop vrijwel het gehele stadiondak te verwijderen. Eind november waren die werkzaamheden afgerond.</p>
<p>AZ speelde bijna al zijn thuiswedstrijden sinds het ongeluk in Den Haag in het stadion van ADO.</p>
<p>Algemeen directeur Robert Eenhoorn sprak al snel de wens uit het duel met Ajax in Alkmaar af te werken. Omdat de gemeente Den Haag supportersproblemen vreest, kon die wedstrijd niet in het ADO-stadion worden afgewerkt.</p>
