---
layout: post
title: "Handbalsters kunnen zich bij WK opmaken voor halve finale tegen Rusland"
date: Wed, 11 Dec 2019 08:48:11 +0100
category: sport
externe_link: "https://nos.nl/l/2314228"
image: "https://nos.nl/data/image/2019/12/11/613388/1008x567.jpg"
aantal: 530
unieke: 318
author: "NOS"
---

<p>De Nederlandse handbalsters hebben zich geplaatst voor de halve finales bij het wereldkampioenschap in Japan. In het afsluitende duel van de tweede groepsfase werd Zuid-Korea overtuigend met 40-33 opzijgezet.</p>
<p>Voor plaatsing was Oranje echter afhankelijk van het resultaat bij het duel tussen Noorwegen en Duitsland, de ploeg van de Nederlandse oud-bondscoach Henk Groener. Gevreesd werd voor een salonremise, omdat in dat geval zowel Duitsland als Noorwegen naar de halve eindstrijd zouden gaan.</p>
<p>Voor rust leek het ook even die kant op te gaan, maar na rust trokken de bevlogen Noorsen alsnog de winst naar zich toe: 32-29.</p>
<p>Dankzij de Noorse zege eindigt Oranje als tweede in de poule. Vrijdag wacht Rusland, de winnaar van de andere poule, in de halve finales.</p>
<p>Nederland begon het WK met een verrassende nederlaag tegen Slovenië, maar richtte zich op tegen de toplanden Servië en Noorwegen. De met die twee zeges vergaarde punten namen de vrouwen van coach Emmanuel Mayonnade mee naar de tweede groepsfase, waarin vervolgens nederlagen werden geleden tegen Duitsland en Denemarken.</p>
<p>Het duel met Zuid-Korea was dan ook een kwestie van alles-of-niets. Oranje, dat Zuid-Korea in 2005 voor de laatste keer verslagen had, overrompelde de opponent in de openingsfase.</p>
<p>In haar 150ste interland kreeg Lois Abbingh veel ruimte om te schieten en dat deed de Groningse naar hartelust. Haar eerste zes pogingen waren raak en Oranje stond binnen een kwartier met 11-4 voor.</p>
<p>In de eerste helft was het verschil op een gegeven moment tien doelpunten (16-6) en met een comfortabele voorsprong van 23-16 zocht Oranje de kleedkamer op. Voor zover Zuid-Korea nog hoop koesterde op een beter resultaat, was die na rust snel vervlogen. Nederland bracht de marge binnen tien minuten weer op tien: 28-18.</p>
<p>De kaartenlast, waardoor Oranje flink wat keren met een speelster minder kwam te staan, en een fase waarin het Koreaanse doel niet meer werd gevonden, deerden de handbalsters niet.</p>
<h2>'We gingen honderd kilometer per uur'</h2>
<p>"Ik had het gevoel dat we de hele wedstrijd op honderd kilometer per uur gingen", pufte Martine Smeets. "Dit was echt niet normaal", vond ook Lois Abbingh, die met elf treffers topscorer was bij Oranje. "Dit was de achtste wedstrijd in nog geen twee weken. Om dan zo te rennen, dat is echt vermoeiend. Maar het was elke aanval waard."</p>
<p>Ondanks de vreugde en de opluchting moet Oranje nog even in de wachtkamer. "We hebben ons zelf in die positie gebracht", stelt Danique Snelder nuchter. "Het is eigenlijk al heel knap dat we nog ergens op kunnen wachten. Ik ben heel erg benieuwd."</p>
<p>"Ik durf bijna niet te kijken", bekent Abbingh. "Gelukkig zal het snel duidelijk worden."</p>
<h2>Op een akkoordje gooien?</h2>
<p>Vijf uur later konden de handbalsters breeduit lachen. Dat geldt zeker voor speelsters als Abbingh, die al eens de Olympische Spelen door de neus geboord zagen worden.</p>
<p>In mei 2012 was Oranje bij het olympisch kwalificatietoernooi in Madrid afhankelijk van het resultaat bij Kroatië-Spanje. Die beide landen gooiden het op een akkoordje waardoor Nederland naast het ticket voor Londen 2012 greep. Huilend en diep gefrustreerd keken de Nederlandse speelsters toen op de tribune toe.</p>
<p>Kijk hieronder hoe Nederland in 2012 de dupe werd van het akkoordje tussen Kroatië en Spanje:</p>
