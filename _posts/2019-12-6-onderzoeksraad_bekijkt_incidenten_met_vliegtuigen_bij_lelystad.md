---
layout: post
title: "Onderzoeksraad bekijkt incidenten met vliegtuigen bij Lelystad"
date: Fri, 06 Dec 2019 10:44:28 +0100
category: nieuws
externe_link: "https://nos.nl/l/2313493"
image: "https://nos.nl/data/image/2019/12/06/611857/1008x567.jpg"
aantal: 346
unieke: 212
bron: "NOS"
---

<p>De Onderzoeksraad voor Veiligheid begint een onderzoek naar vijf incidenten in november rond Lelystad Airport. De voorvallen waren in het luchtverkeersleidingsgebied van het vliegveld. In alle vijf de gevallen ging het om situaties waarbij vliegtuigen dicht bij elkaar in de buurt kwamen, meldt Omroep Flevoland.</p>
<p>Sinds ongeveer een maand is er bij Lelystad Airport luchtverkeersleiding. Voorheen regelden piloten onderling wie wanneer ging landen. De luchtverkeersleiding heeft dat werk op 7 november overgenomen, zodat het vliegveld straks klaar is om vakantievluchten met grotere vliegtuigen te ontvangen.</p>
<h2>Twee toestellen bijna gebotst</h2>
<p>Maar de overgang veroorzaakt nog veel problemen. Volgens piloten zijn er sinds het vliegveld een eigen luchtverkeersleiding heeft meerdere bijna-ongelukken gebeurd. Verschillende vliegscholen hebben mede daarom besloten te stoppen met het geven van lessen.</p>
<p>Luchtverkeersleiding Nederland (LVNL) heeft nu een aantal maatregelen genomen, die zaterdag ingaan. Zo mag verkeer vanaf dat moment nog maar van één kant aankomen op de twee hoofdroutes, en niet meer van twee kanten. Ook worden maatregelen genomen om te voorkomen dat vliegtuigen uit tegenovergestelde richting elkaar kruisen.</p>
<p>Piloten klagen niet alleen over de veiligheid in de lucht. Ze vinden ook dat ze via de radio te veel meldingen meekrijgen van alle activiteiten op de luchthaven, zoals het opstarten van een motor, het taxiën en uitzetten van de motor. Op twee radiofrequenties was het volgens piloten vaak zo druk dat ze belangrijke mededelingen die voor hen bestemd waren niet meekregen of zich niet konden melden. Luchtverkeersleiding Nederland laat weten dat de vliegers nu minder hoeven te melden. Dat moet zorgen voor meer rust. De wijzigingen zijn goedgekeurd door de Inspectie Leefomgeving en Transport (ILT).</p>
<h2>97 meldingen over veiligheid</h2>
<p>De LVNL zei vorige week dat de veiligheid op het vliegveld niet in het geding is geweest. Toch zijn sinds 7 november tot aan vorig weekend 97 'veiligheidgerelateerde' meldingen ontvangen van voorvallen op en rond de luchthaven, laat de ILT weten aan Omroep Flevoland. Wat voor meldingen het precies zijn is niet bekend. De ILT doet er onderzoek naar. Dat onderzoek staat dus los van het onderzoek dat wordt gedaan door de Onderzoeksraad voor Veiligheid.</p>
