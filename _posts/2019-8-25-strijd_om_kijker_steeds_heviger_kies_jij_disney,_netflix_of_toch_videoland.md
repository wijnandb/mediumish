---
layout: post
title: "Strijd om kijker steeds heviger: kies jij Disney, Netflix of toch Videoland?"
date: Sun, 25 Aug 2019 11:33:27 +0200
category: tech
externe_link: "https://nos.nl/l/2298892"
feature_image: "https://nos.nl/data/image/2019/08/25/572382/1008x567.jpg"
aantal: 756
unieke: 427
bron: NOS
---

<p>Als je graag series of films thuis op de bank kijkt, is de kans groot dat je hiervoor Netflix aanzet. Maar dat moet gaan veranderen, als het aan Disney ligt. Dat bedrijf kondigde deze week aan dat zijn videodienst, Disney+, op 12 november naar de VS, Canada én Nederland komt.</p>
<p>Van deze concrete datum leek Apple wakker te schrikken - ook dat bedrijf heeft ambities op het gebied van streaming. Zo lekte naar Bloomberg dat Apples antwoord op de 'streamingoorlog' ook in november komt, twitterde topman Tim Cook een trailer van een nieuwe serie en wist de Financial Times te melden dat het bedrijf maar liefst 6 miljard steekt in eigen originals (al is dit getal door bronnen tegenover een andere journalist tegengesproken).</p>
<p>Waarmee in ieder geval één ding duidelijk wordt: de strijd om jou als kijker wordt dit najaar alleen maar heviger.</p>
<h2>Meer partijen in aantocht</h2>
<p>"Het is absoluut geen verrassing", reageert RTL Nederland-topman Sven Sauvé, eigenaar van Videoland, op vragen van de NOS over de komst van Disney+. "We zagen dit allang aankomen en ze zijn zeker niet de laatste speler die ons land binnenkomt. Apple zal volgen en ik verwacht ook dat er Chinese partijen de markt op komen."</p>
<p>Sauvé noemt Nederland een "favoriet land" om een videodienst uit te rollen, omdat Nederlanders in zijn ogen openstaan voor vernieuwing. De RTL-topman benadrukt dat zijn bedrijf zich met Videoland richt op de Nederlandse markt "met lokale verhalen", waarbij hij onder meer de tv-series Mocro Mafia en Temptation Island als voorbeeld noemt.</p>
<p>Hij denkt dat met name Netflix last zal krijgen van Disneys komst. "De hegemonie van Netflix is in mijn ogen voorbij, de grote Amerikaanse productiemaatschappijen verkochten hun content massaal aan Netflix, nu gaan ze hun eigen videodienst lanceren."</p>
<p>De NPO laat weten dat de komst van Disney+ "vooral spannend is voor soortgelijke andere commerciële aanbieders". Een woordvoerder benadrukt dat de NPO "een heel andere taak" heeft. Verder zegt de organisatie dat content van Nederlandse bodem het "allerbelangrijkste is en blijft" om in te investeren.</p>
<h2>Kunst van het verleiden</h2>
<p>Het zal er dus op aankomen welke dienst jou het beste naar zich toe weet te trekken. Want welke kies je straks? De kans dat je je zowel abonneert op Netflix, Disney+, Apple TV+ en misschien daarbij ook wel het Nederlandse Videoland van RTL en NPO Start Plus, lijkt redelijk klein. Je zou dan per maand minimaal 36,91 euro betalen. En dan hebben we je (tv- en) internetabonnement nog niet meegerekend. Al met al is dat best prijzig.</p>
<p>Dus het wordt kiezen. En daarbij zou Netflix wel eens aan het kortste eind kunnen trekken. "Ik denk dat Disney+ op termijn net zo groot, of zelfs groter zal zijn dat Netflix in Nederland", zegt Sanne de Bruyckere van onderzoeksbureau Telecompaper. "Een jaar na introductie had 10 procent van de huishoudens Netflix, ik denk dat Disney+ dat binnen een half jaar bereikt."</p>
<p>Uit cijfers van Telecompaper blijkt dat bijna veertig procent van de ondervraagden aangeeft interesse te hebben in Disney+, bijna 10 procent is sowieso van plan het af te sluiten:</p>
<p>De kunst van het verleiden dus. Dat betekent zorgen voor een catalogus die relevant blijft waardoor mensen blijven kijken. En hier gaan miljarden in om. Bij Netflix begon dat met House of Cards, gevolgd door successen als The Crown en Stranger Things.</p>
<p>"Netflix heeft het voordeel dat het al heel bekend is", zegt Charles Vaneker, universitair docent communicatiewetenschap aan de VU. "Disney+ moet dat van de grond opbouwen en zorgen voor genoeg publiciteit. Dat kunnen ze ongetwijfeld, maar Netflix staat dus nog wel op een voorsprong."</p>
<p>Ook merkt Vaneker op dat Disney met name goed is in het neerzetten van blockbuster; grote bioscoopsuccessen. "Ze moeten dus echt een transformatie doormaken."</p>
<p>Wel vindt Vaneker het te vroeg om al te spreken van een tweestrijd tussen Netflix en Disney. Hij vermoedt dat er nog best partijen uit andere landen zich op de Nederlandse streamingmarkt zouden kunnen gaan begeven. "Bijvoorbeeld uit Scandinavië, waar populaire detectives vandaan komen."</p>
<h2>Uitdagingen voor omroepen</h2>
<p>Vaneker vreest dat het er voor de NPO en Videoland niet makkelijker op wordt. "Ik denk dat je op een gegeven moment de situatie krijgt dat goede content eerder naar een streamingdienst gaat dan naar een omroep. Daarmee gaat de relevantie van Nederlandse zenders naar beneden." De twee partijen geven zelf dus aan hier niet voor te vrezen, omdat ze zich richten op Nederlandse content.</p>
<p>Al is dat inmiddels juist ook iets waar Netflix zich in interesseert: de eerste Nederlandse 'original', Undercover, is inmiddels te bekijken bij de videodienst.</p>
