---
layout: post
title: "KPN trekt stekker uit ISDN, bedrijven mogelijk onbereikbaar"
date: Mon, 02 Sep 2019 07:04:24 +0200
category: tech
externe_link: "https://nos.nl/l/2299963"
feature_image: "https://nos.nl/data/image/2019/09/02/574338/1008x567.jpg"
aantal: 406
unieke: 266
bron: NOS
---

<p>ISDN, de techniek die het bijna dertig jaar geleden voor eerst mogelijk maakte om over één telefoonlijn zowel te bellen als te internetten, is bijna geschiedenis. KPN begint vanaf vandaag met het afsluiten van de meeste ISDN-lijnen.</p>
<p>"Er is veel betere technologie. We willen klanten meenemen naar de nieuwe wereld van breedband", zegt Marieke Snoep, directeur zakelijke markt van KPN. "We willen volop investeren in nieuwe technologie, zoals 5G, en we houden op met het investeren in oude technologie."</p>
<p>Het telecombedrijf kondigde in 2017 aan met deze vroege vorm van digitale telefonie te stoppen. Toch gebruiken nog altijd enkele tienduizenden bedrijven de techniek. Niet alleen voor bellen en internet, ook veel alarmsystemen zijn op ISDN aangesloten.</p>
<h2>Onbereikbaar</h2>
<p>Bedrijven die nog op ISDN zitten kunnen vanaf vandaag worden afgesloten. Consumenten zijn vrijwel allemaal al overgestapt.</p>
<p>"Als een bedrijf merkt dat ze onbereikbaar zijn, dan kunnen ze contact opnemen met KPN", zegt Marieke Snoep. "Dan zorgen we dat ze diezelfde dag nog bereikbaar worden, maar ook dat men definitief naar een andere oplossing gaat."</p>
<p>Dat KPN ermee stopt, betekent ook dat ISDN-klanten van bijvoorbeeld Tele2 en Telfort op zoek moeten naar een andere manier om bereikbaar te zijn.</p>
<h2>Is Dat Nodig</h2>
<p>ISDN werd midden jaren '90 snel populair. Voor die tijd kon er bij veel gezinnen niet tegelijk gebeld en geïnternet worden. In sommige huizen werd de internetverbinding abrupt verbroken als er iemand in huis besloot te gaan bellen. De introductie van ISDN (Integrated Services Digital Network) maakte daar een eind aan.</p>
<p>Op het hoogtepunt hadden meer dan 1,5 miljoen consumenten een aansluiting.</p>
<p>Hans Noordhoek, oud-KPN-medewerker en werkzaam in het Houweling Telecommuseum in Rotterdam, herinnert zich de komst van ISDN nog goed. "Ik had twee dochters, als ik aan het internetten was konden zij niet bellen. ISDN had het voordeel dat er twee kanalen waren: een voor het internetten, een voor het bellen."</p>
<p>"In eerste instantie ging de grap rond: ISDN, Is Dat Nodig. Later kreeg de abonnee in de gaten dat je er twee lijnen voor kreeg. Toen nam dat een behoorlijke vlucht. Je kreeg toen ook voor het eerst toestellen waarop je kon zien wie er gebeld had en er kwamen allerlei nieuwe diensten zoals voicemail."</p>
<p>ISDN krijgt straks een plek in het museum. KPN verwacht uiterlijk 1 april 2020 definitief de stekker uit veelgebruikte varianten van ISDN te trekken. Er zijn ook varianten met meer kanalen, ISDN15/20/30. Daar wordt 1 oktober 2021 afscheid van genomen.</p>
