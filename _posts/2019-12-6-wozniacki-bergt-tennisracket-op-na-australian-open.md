---
layout: post
title: "Wozniacki bergt tennisracket op na Australian Open"
date: Fri, 06 Dec 2019 15:13:43 +0100
category: tennis
externe_link: "https://www.telegraaf.nl/sport/691310915/wozniacki-bergt-tennisracket-op-na-australian-open"
image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/674d1ba2-1839-11ea-ab0d-02d1dbdc35d1.jpg"
aantal: 243
unieke: 164
author: "Telegraaf"
---

<p class="intro">De Deense tennisster Caroline Wozniacki heeft haar afscheid aangekondigd. De voormalig nummer 1 van de wereld stopt na de Australian Open in januari. Dat toernooi won ze in 2018 en is haar enige grandslamzege.</p> <p>„Ik heb altijd gezegd dat er meer is in het leven dan tennis. De afgelopen maanden ben ik me dat steeds meer gaan realiseren. Het besluit heeft niets te maken met mijn gezondheid en is ook zeker geen vaarwel”, meldde de 29-jarige tennisster op Instagram.</p><p>Wozniacki won in haar carrière dertig WTA-toernooien, stond 71 weken op de eerste plaats van de wereldranglijst en deed drie keer mee aan de Olympische Spelen. In Rio 2016 droeg ze de Deense vlag bij de openingsceremonie.</p><p>Een ander groot succes was de winst van de WTA Finals eind 2017. Die prestigieuze zege vormde de opmaat naar haar grootste succes, de titel in de Australian Open. In de zomer van 2018 kreeg ze wel een zware tegenslag te verwerken, toen bij haar reuma werd geconstateerd.</p><p>Die aandoening had ontegenzeglijk invloed op haar prestaties. Afgelopen jaar wist ze geen toernooien te winnen en eindigde als nummer 38 van de wereld.</p><p>Zelf voerde Wozniacki aan dat de ziekte geen rol heeft gespeeld bij haar besluit om te stoppen. Ze schreef op Instagram dat ze andere doelen in het leven nu belangrijker vindt dan tennis. „Een gezin stichten met mijn man David is een van die doelen, evenals met hem over de wereld blijven reizen en aandacht vragen voor reuma.”</p>
