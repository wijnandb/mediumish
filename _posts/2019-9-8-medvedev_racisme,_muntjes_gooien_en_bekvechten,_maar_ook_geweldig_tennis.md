---
layout: post
title: "Medvedev: racisme, muntjes gooien en bekvechten, maar ook geweldig tennis"
date: Sun, 08 Sep 2019 10:18:49 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/PABAg4t76ro/2300805"
feature_image: "https://nos.nl/data/image/2019/09/08/575798/1008x567.jpg"
aantal: 670
unieke: 365
bron: NOS
---

<p>Daniil Medvedev speelt vanavond (22.00 uur) op de US Open zijn eerste grandslamfinale, tegen Rafael Nadal. De 23-jarige Rus, vijfde op de wereldranglijst, is bezig aan de beste periode van zijn loopbaan. Hij wint met fantastisch tennis de ene na de andere wedstrijd, maar op het toernooi in New York kwam ook zijn donkere kant weer naar boven.</p>
<p>In het duel met Feliciano López in de derde ronde griste hij kwaad de handdoek uit de handen van een ballenjongen, gooide hij met zijn racket en stak hij ietwat verhuld zijn middelvinger op naar het publiek. Het leverde hem een boete van 8.000 euro op.</p>
<p>Medvedev werd de rest van de wedstrijd uitgejouwd, maar bedankte na afloop toch (cynisch) het publiek.</p>
<p>"Ik wil dat jullie weten, wanneer jullie vanavond naar bed gaan, dat ik dankzij jullie heb gewonnen. Het boegeroep geeft mij genoeg energie om nog vijf wedstrijden te winnen. Bedankt", aldus de Rus, die zich niet voor het eerst had misdragen.</p>
<h2>Beschuldigd van racisme</h2>
<p>De eerste keer dat Medvedev negatief in het nieuws kwam, was in 2016 toen hij werd gediskwalificeerd tijdens het challengertoernooi van Savannah. Hij zou volgens de Amerikaanse tennisbond de onpartijdigheid van de scheidsrechter in twijfel hebben getrokken op basis van ras.</p>
<p>De Rus trad in Savannah aan tegen Donald Young, die net als scheidsrechter Sandy French een donkere huidskleur heeft. Op 1-3 in de eerste set dacht Medvedev een break achterstand goed te maken, maar de bal was volgens de scheidsrechter uit.</p>
<p>"Jullie zijn vriendjes, ik weet het zeker", foeterde de toen 20-jarige Rus. Na een verhitte discussie en na ingrijpen van de hoofdscheidsrechter kon Medvedev zijn spullen pakken. De bond verklaarde later dat Medvedev racistische opmerkingen had gemaakt.</p>
<h2>Muntjes gooien</h2>
<p>Een jaar later ging het op Wimbledon mis. Medvedev, op dat moment de nummer 49 van de wereld, begon het toernooi nog met een verrassende zege op Stan Wawrinka (ATP-5), maar moest daarna het veld ruimen tegen Ruben Bemelmans (ATP-124).</p>
<p>De boze Medvedev schudde wel de hand van scheidsrechter Mariana Alves, maar liep vervolgens naar zijn tas, haalde zijn portemonnee tevoorschijn, pakte er een paar muntjes uit en gooide die voor de voeten van Alves.</p>
<p>De Rus betuigde na afloop spijt, maar kreeg desondanks een boete van ruim 13.000 euro van de Wimbledon-organisatie.</p>
<h2>Bijna op de vuist</h2>
<p>Vorig jaar stond Medvedev in Miami in de schijnwerpers door na zijn zege op Stefanos Tsitsipas bijna op de vuist te gaan met de Griek.</p>
<p>De Rus ergerde zich aan een plotselinge plaspauze van Tsitsipas en toen de Griek hem na afloop nog iets toebeet was de maat vol. "Je moet je grote bek houden. Als je iets te zeggen hebt, doe je dat in mijn gezicht", ging de Rus tekeer.</p>
<p>De scheidsrechter sprong er vervolgens tussen om de boel te sussen. Tsitsipas droop af, maar Medvedev was nog witheet en ging nog even door. "Hij begint hiermee. Hij scheldt mij uit, vind je dat normaal? Ik geef hem antwoord omdat hij niet kan vechten. Het is een klein jongetje dat niet weet hoe hij moet vechten."</p>
<h2>Safin als voorbeeld</h2>
<p>Medvedev heeft wel een verklaring voor zijn uitbarstingen. "Vroeger keek ik als 9-jarig jongetje altijd naar Marat Safin. Ik zag hoe hij de Australian Open won, maar ook hoe hij met zijn rackets gooide. Hij was een held, dus dacht je dat het cool was om dat te doen."</p>
<p>Dit jaar kwam zijn slechte kant ook op Wimbledon weer even naar boven. Tegen David Goffin sloeg hij met zijn racket tegen de doeken langs de baan, sloeg hij het gras kapot en weigerde hij de scheidsrechter een hand te geven. Gevolg: een boete van 4.500 euro.</p>
<p>De Rus, die in 2019 op elk toernooi van het Amerikaanse hardcourtseizoen de finale haalde, zegt zijn leven inmiddels te hebben gebeterd. Hij is veel rustiger geworden en het incident vorige week tegen López was naar eigen zeggen een uitzondering.</p>
<p>Het is afwachten of hij zondagavond in New York tegen publiekslieveling Nadal wel het hoofd koel kan houden.</p><img src="http://feeds.feedburner.com/~r/nossporttennis/~4/PABAg4t76ro" height="1" width="1" alt=""/>
