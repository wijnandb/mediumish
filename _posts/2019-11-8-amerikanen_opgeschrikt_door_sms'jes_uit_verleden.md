---
layout: post
title: "Amerikanen opgeschrikt door sms'jes uit verleden"
date: Fri, 08 Nov 2019 07:54:31 +0100
categories: 
- entertainment 
- opmerkelijk 
externe_link: "https://nos.nl/l/2309523"
image: "https://nos.nl/data/image/2019/11/08/591122/1008x567.jpg"
aantal: 376
unieke: 238
bron: "NOS"
---

<p>Een stortvloed aan verlate sms'jes heeft tot verwarring geleid bij duizenden Amerikanen. 168.149 berichten uit februari kwamen nu pas bij de ontvanger aan, midden in de nacht, wat soms bizarre situaties veroorzaakte.</p>
<p>Zo was er een man die om 03.00 uur een schijnbaar willekeurig bericht van zijn vader kreeg: "Ik hou van je en steun je". "Heel gek. Hij kon zich niet herinneren dat gestuurd te hebben."</p>
<p>Omdat de storing in februari plaatsvond, melden anderen Valentijnsberichten aan geliefden die inmiddels hun ex zijn geworden.</p>
<p>Persbureau AP sprak met een 28-jarige vrouw die om 05.00 uur een bericht van haar zus binnenkreeg waarin alleen 'OMG' stond. In paniek dat er misschien iets met haar pasgeboren neefje was, belde ze tevergeefs haar zus en zwager om vervolgens hun moeder wakker te bellen.</p>
<p>"Nu klinkt het grappig, maar dat was op dat moment niet", zegt de vrouw, die drie uur bezig was om de zaak op te helderen.</p>
<h2>Overleden</h2>
<p>Een ander kreeg een bericht van een overleden vriendin. "Ik was uit het veld geslagen. Ik dacht echt even dat ik droomde. Heel even dacht ik dat ze nog leefde."</p>
<p>Iemand in CaliforniÃ« kreeg bericht van haar zus dat hun moeder "vrolijk en gezond" was. Ze had meteen door dat het om een technische fout ging, omdat hun moeder in juni was overleden. "Ik blijf maar aan dat bericht denken. Ik moet er nog van bekomen."</p>
<h2>Voorkomen</h2>
<p>Het bedrijf Syniverse, dat sms-diensten levert aan grote providers, bleek verantwoordelijk voor de storing. Bij routine-onderhoud aan de servers werden nooit afgeleverde teksten alsnog verstuurd. Mogelijk heeft de Valentijnsdrukte bijgedragen aan de opstopping.</p>
<p>"We bieden onze excuses aan iedereen aan die hier last van heeft gehad. De storing is opgelost en we kijken wat we kunnen doen om dit voortaan te voorkomen", reageert een woordvoerder.</p>
<p>Een persoon denkt dat de chaos hem wel eens de liefde van zijn leven kan hebben gekost. Een meisje waar hij een oogje op had, bleek toch te hebben geantwoord: "Ja, ik zou graag met je uit willen op Valentijnsdag".</p>
<p>"Dat was negen maanden geleden! Ik had inmiddels vader kunnen zijn!", klaagde hij op Twitter. Daarop werd hij aangespoord alsnog contact te zoeken, al was het maar omdat het een mooi verhaal voor hun kinderen zou kunnen opleveren.</p>
