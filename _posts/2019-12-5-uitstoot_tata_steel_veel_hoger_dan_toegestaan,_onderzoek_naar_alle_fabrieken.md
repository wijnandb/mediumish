---
layout: post
title: "Uitstoot Tata Steel veel hoger dan toegestaan, onderzoek naar alle fabrieken"
date: Thu, 05 Dec 2019 13:53:36 +0100
categories: 
- financieel 
- economie 
externe_link: "https://nos.nl/l/2313377"
image: "https://nos.nl/data/image/2019/12/05/611622/1008x567.jpg"
aantal: 241
unieke: 161
bron: "NOS"
---

<p>De koelers van de sinterfabriek van Tata Steel stoten anderhalf tot twee keer zoveel stof uit als volgens de vergunning is toegestaan. De provincie, die hier toezicht op moest houden, gaat onderzoeken hoe dit al die jaren heeft kunnen gebeuren. Ook wordt er gekeken of dit bij andere Tata-fabrieken het geval is.</p>
<p>Sinter is een halffabricaat en een van de grondstoffen waarmee staal wordt gemaakt. De koelers zorgen ervoor dat de sinters kunnen afkoelen en daar komt stof bij vrij. Een gedeelte daarvan komt direct in de buitenlucht en bevat een aantal metalen zoals lood. "Maar de concentraties blijven ruim binnen de geldende grenswaarden voor de luchtkwaliteit in de omgeving", zegt een woordvoerder van Tata Steel tegen NH Nieuws.</p>
<p>Gedeputeerde Adnan Tekin (PvdA) betreurt dat de hogere uitstoot niet eerder is opgemerkt. Die kwam aan het licht na onderzoek van Tata Steel zelf.</p>
<h2>Extra filter</h2>
<p>"Veel inwoners van de IJmond maken zich grote zorgen over het effect van stof op hun gezondheid. Het minste dat ze van ons mogen verwachten is dat we goed in kaart hebben waar het om gaat", zegt Tekin in een verklaring.</p>
<p>De provincie heeft verder een groot onderzoek aangekondigd naar de werkelijke uitstoot van Tata Steel. Gedeputeerde Tekin heeft opdracht gegeven om vergunningen van Tata Steel-fabrieken te vergelijken met de werkelijke situatie. Het gaat hierbij, naast de sinterfabriek, om de pelletfabriek en beide hoogovens.</p>
<p>Tata Steel gaat een extra filter installeren die de uitstoot moet verminderen.</p>
