---
layout: post
title: "Ten Hag kan Onana opstellen, maar moet Promes missen tegen Valencia"
date: Mon, 09 Dec 2019 16:02:25 +0100
category: voetbal
externe_link: "https://nos.nl/l/2314017"
image: "https://nos.nl/data/image/2019/12/09/612906/1008x567.jpg"
aantal: 327
unieke: 205
author: "NOS"
---

<p>Quincy Promes kan niet meedoen in het voor Ajax cruciale Champions League-duel met Valencia, dinsdagavond. De vleugelaanvaller, topscorer van Ajax in de Champions League, is niet fit bevonden door de medische staf. Keeper André Onana, over wiens meespelen eveneens twijfels bestonden, is wel fit genoeg.</p>
<p>Dat heeft trainer Erik ten Hag maandag bekendgemaakt tijdens de persconferentie in aanloop naar het duel. Op vragen over de vervanger van Promes ging de Ajax-trainer niet in.</p>
<p>Wel blikte Ten Hag nog kort terug op het verlies van afgelopen zaterdag tegen Willem II. "Er was chagrijn, maar dat hebben we snel losgelaten. Het vizier ging snel op de wedstrijd van dinsdag."</p>
<h2>'Van eigen kracht uitgaan'</h2>
<p>Ajax heeft tegen Valencia aan een gelijkspel genoeg om zich te kwalificeren voor de volgende ronde. Met de handrem erop spelen, en doelbewust op een gelijkspel aansturen, ligt volgens de trainer echter niet in de natuur van de Amsterdammers.</p>
<p>Volgens Donny van de Beek, die ook aanschoof bij de persconferentie, denkt Ajax altijd offensief. "Tuurlijk, we weten welk resultaat we nodig hebben, maar we zullen van onze eigen kracht uitgaan en gaan voor de winst."</p>
<p>Valencia heeft ook te kampen met meerdere blessures. Doelman Jasper Cillessen kan vanwege een kuitblessure niet aantreden in de Arena. Middenvelder Geoffrey Kondogbia en de aanvallers Denis Tsjerisjev en Maxi Gómez zijn evenmin fit genoeg om tegen Ajax in actie te kunnen komen. Verdediger Ezequiel Garay is geschorst.</p>
<p>De Amsterdammers missen naast Promes ook David Neres en Zakaria Labyad, die beiden zeker tot de winterstop zijn uitgeschakeld.</p>
<h2>Een punt is voldoende</h2>
<p>Ajax heeft dinsdag dus aan een gelijkspel genoeg om te overwinteren in de Champions League. Valencia is alleen bij winst honderd procent zeker van een doortocht naar de volgende ronde.</p>
<p>In geval van een gelijkspel of verlies zijn de Spanjaarden afhankelijk van het resultaat van concurrent Chelsea, dat thuis speelt tegen het al uitgeschakelde Lille.</p>
<p>Kijk hieronder naar de persconferentie van Ajax, met Ten Hag en Van de Beek: </p>
