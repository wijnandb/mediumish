---
layout: post
title: "Wekdienst 16/9: oefening op Scheveningse strand en dementie-campagne in ov"
date: Mon, 16 Sep 2019 06:59:20 +0200
category: nieuws
externe_link: "https://nos.nl/l/2301931"
image: "https://nos.nl/data/image/2019/09/16/577643/1008x567.jpg"
aantal: 545
unieke: 323
author: NOS
---

<p>Goedemorgen! Op station Utrecht Centraal start de campagne 'Goed omgaan met dementie in het openbaar vervoer'. En zoals ieder jaar wordt er geoefend op het strand van Scheveningen met de paarden die dinsdag meelopen in de Koninklijke Stoet met Prinsjesdag.</p>
<p>In het westen, midden en oosten van het land regent het geruime tijd en is het hooguit 14 of 15 graden. In het noorden wordt het snel droog en bij wat zon is het vanmiddag 17 graden. In het zuiden begint de dag ook droog, maar daar regent het vanmiddag of vanavond. Met 19 graden wordt Limburg het warmst. De komende dagen schijnt de zon geregeld en is het ongeveer 16 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Op station Utrecht Centraal start de campagne 'Goed omgaan met dementie in het openbaar vervoer'. Die is gericht op zowel medewerkers in het openbaar vervoer als op reizigers. De campagne is samen met conducteurs ontwikkeld. Er wordt zoals ieder jaar geoefend op het strand van Scheveningen met de paarden die dinsdag meelopen in de Koninklijke Stoet met Prinsjesdag. Publiek wordt tijdens deze 'schriktraining' gevraagd zoveel mogelijk lawaai te maken, zodat de paarden morgen tijdens de rijtoer door de stad niet onrustig worden en op hol slaan. In de rechtbank in Utrecht start het proces rondom het ontslag van de voormalig voorzitter van de Centrale Ondernemingsraad (COR) van de Nationale Politie. Hij kwam in opspraak door dure etentjes en feesten. </p>
<h2>Wat heb je gemist?</h2>
<p>Op de eerste handelsdag na de aanval op olie-installaties in Saudi-Arabië zijn de prijzen van ruwe olie flink gestegen. De prijs van een vat Brentolie steeg in Azië met 19 procent. De prijs van een vat West Texas Intermediate, ook een belangrijk referentiepunt voor de oliemarkt, steeg met 15 procent. Later daalden de prijzen weer wat.</p>
<p>Afgelopen weekend werd de Saudische olie-industrie getroffen door aanvallen met drones, waarbij grote branden ontstonden. Wie er achter de aanvallen zit, is nog onduidelijk. De Houthi-rebellen in Jemen eisten de verantwoordelijkheid op. Maar de VS zegt dat Iran erachter zit.</p>
<h2>Ander nieuws uit de nacht:</h2>
<p> Dorpen op Zakynthos ontruimd vanwege natuurbrand: in het zuiden van het populaire Griekse vakantie-eiland is het vuur flink opgelaaid door de harde wind. De verwachting is dat die pas morgen gaat liggen. Uit voorzorg zijn 300 bewoners en toeristen geëvacueerd. Drie jongeren neergestoken in Breda, dader gevlucht: twee groepjes jongeren kregen ruzie in een parkje in de Brabantse stad. Een van de betrokkenen zou vervolgens een mes hebben getrokken en de drie, twee jongens en een meisje, hebben neergestoken. Zanger van The Cars, Ric Ocasek (75), overleden: volgens de politie is hij een natuurlijke dood gestorven. The Cars scoorden in de jaren 70 en 80 een aantal hits in Nederland. Het bekendste nummer is Drive.  </p>
<h2>En dan nog even dit:</h2>
<p>Staatsoliebedrijf Saudi Aramco heeft zijn olieproductie bijna moeten halveren als gevolg van de drone-aanvallen op de grote olie-installatie in Saudi-Arabië. "Ik denk dat de markt erg schrikt hoe eenvoudig je zo'n grote productiefaciliteit zo'n zware slag kan aandoen", aldus Jos Versteeg, analist in de oliesector.</p>
<p>Bekijk hier welk effect hij denkt dat de aanval heeft op de olieprijs:</p>
<p>Fijne dag!</p>
