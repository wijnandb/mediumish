---
layout: post
title: "Rouwen en racen in Monza: 'Het is nog steeds niet te bevatten'"
date: Sat, 07 Sep 2019 10:13:17 +0200
categories: 
- sport 
- autosport 
externe_link: "https://nos.nl/l/2300699"
feature_image: "https://nos.nl/data/image/2019/09/07/575607/1008x567.jpg"
aantal: 640
unieke: 372
bron: NOS
---

<p>Een week na het verongelukken van Anthoine Hubert pakt de Formule 2 de draad weer op. In Italië staan twee races op het programma. Het afscheid van de Franse coureur volgt dinsdag: dan is de uitvaart. Drie Nederlandse ooggetuigen blikken terug op het rampweekend in Spa-Francorchamps.</p>
<p>Sander Dorsman, teambaas van MP Motorsport (een Nederlandse renstal die zowel in de F2 als F3 uitkomt) "Het was meteen duidelijk dat het een gruwelijk ongeluk was. Mijn maag draaide zich om. Geen herstart, geen herhaling van de beelden; dat zijn signalen dat het zeer heftig is. De sfeer in de paddock was verschrikkelijk. Het is nog steeds niet te bevatten."</p>
<p>"Aparte gewaarwording om nu in Monza te zijn. Het is nog zo vers. Eigenlijk willen we even weg van de paddock. Anderzijds: iedereen praat met elkaar en dat helpt ook. Het is wel slikken als je langs het eerbetoon bij Huberts team Arden loopt. Daar word je stil van."</p>
<p>"Het is als een klas waar een paar jonge mensen uit zijn weggerukt. Veel coureurs trekken sinds ze kleuter op de kartbaan waren met elkaar op. Het zijn collega's, concurrenten en vrienden. Kijk maar naar F1-coureurs Pierre Gasly en Charles Leclerc. Opeens zijn ze een jeugdvriend kwijt."</p>
<p>"Bij de uitvaart zullen veel collega's aanwezig zijn. Wij ook. Iedereen leeft mee met de familie van Anthoine en ook met Juan-Manuel Correa, die nog in het ziekenhuis ligt."</p>
<p>Richard Verschoor, Formule 3-coureur "Ik zag meteen dat het foute boel was: een heel ongelukkige samenloop van omstandigheden. Eén coureur probeerde Eau Rouge volgas te nemen en maakte een foutje. Iedereen reageerde daarop en Hubert koos net de verkeerde lijn. Vaak gaan dit soort dingen net goed, maar nu zat alles tegen en Anthoine betaalde de hoogste prijs."</p>
<p>"Ik kende Anthoine vrij goed. We reden samen GP3 en ik heb mijn eerste F2-test met hem gedaan. We moesten zondagochtend na de minuut stilte een race rijden. Je probeert je als coureur dan af te sluiten, maar ik heb veel aan hem gedacht."</p>
<p>"Het was loodzwaar, vooral in de opwarmronde. Je zag de remsporen nog. Ik kreeg de rillingen. Kippenvel. Dacht voortdurend aan zijn familie en was helemaal niet bezig met het kampioenschap. We reden voor hem."</p>
<p>"De autosportwereld is keihard met de neus op de feiten gedrukt. Ik stap nooit in met het gevoel dat ik er misschien niet meer uit kom, maar je weet dat de kans er altijd is. Monza is een moeilijk weekend. Eigenlijk hadden we een rustweek nodig, maar zo werkt het niet."</p>
<p>Daniel de Jong (ex GP2-coureur, nu PR-adviseur bij MP Motorsport) "Ik was er honderden meters vandaan en zag het live op een scherm. Ik heb nog nooit zo'n zware crash in de F2 gezien. Dramatisch. Overal puin. De auto lag in tweeën. Dat kan eigenlijk helemaal niet. Ze zijn zo sterk. Toen ze de crashbeelden niet herhaalden, wist ik dat het er echt slecht uit zag."</p>
<p>"Ik ben zelf diverse keren gecrasht op Spa-Francorchamps, ook bij Eau Rouge. Mijn grootste klap was in 2015 in de bocht Blanchimont. Qua snelheid vergelijkbaar met de Hubert-crash. Dan is alles meteen zwart: je merkt niks, je voelt niks en je herinnert je niks. Ik weet bijna zeker dat Anthoine na die eerste klap al 'out' was. Laten we het hopen."</p>
<p>"Vooral voor Anthoines familie is het verschrikkelijk. Ik weet nog hoe overstuur mijn moeder was na mijn crash. Eerst weet en hoor je niks en dan ligt je zoon in het ziekenhuis. En bij mij liep het nog goed af. Ik kan me amper voorstellen hoe het moet zijn voor Anthoines ouders, zijn broer en zijn vriendin."</p>
<p>"Het voelt raar om nu in Monza te zijn, maar het hoort bij dit leven. De auto's zijn er weer en we gaan verder. Dit is een geweldige sport, maar er kleven ook nare, keiharde kanten aan."</p>
