---
layout: post
title: "Nederland steunt Gambia in zaak tegen Myanmar"
date: Mon, 09 Dec 2019 20:24:15 +0100
category: politiek
externe_link: "https://nos.nl/l/2314054"
image: "https://nos.nl/data/image/2019/11/14/593053/1008x567.jpg"
aantal: 204
unieke: 146
bron: "NOS"
---

<p>Nederland steunt Gambia in de zaak die het land heeft aangespannen bij het Internationaal Gerechtshof tegen Myanmar, vanwege volkerenmoord op de Rohingya. Minister Blok schrijft aan de Tweede Kamer dat hij samen met Canada "alle mogelijkheden van steun en assistentie" aan Gambia verkent.</p>
<p>Ook andere landen worden benaderd voor steun. Eerder onderzocht Blok de mogelijkheid voor het aanspannen van een eigen, Nederlandse zaak tegen Myanmar, maar dat ligt volgens hem niet voor de hand. Uit gesprekken met andere landen bleek dat, met uitzondering van Canada, geen van die landen zo'n stap overweegt. Nu Gambia vorige maand naar het Hof is gestapt, heeft Blok besloten die zaak te steunen. Gambia maakt deel uit van de Organisatie voor Islamitische Samenwerking.</p>
<h2>Zeer ernstige mensenrechtenschendingen</h2>
<p>Het Internationaal Gerechtshof in Den Haag buigt zich vanaf morgen over de zaak. Twee jaar geleden werden zo'n 700.000 Rohingya - een moslimminderheid - door het Myanmarese leger verdreven. Daarbij zijn zeer ernstige mensenrechtenschendingen gepleegd, stelde onder meer de VN vast. De vluchtelingen kwamen in kampen in het buurland Bangladesh terecht.</p>
<p>De regering van Myanmar, onder leiding van Aung San Suu Kyi, heeft tot nu toe steeds gezegd dat het leger niets fout gedaan heeft. Suu Kyi wil daarover getuigen in Den Haag.</p>
