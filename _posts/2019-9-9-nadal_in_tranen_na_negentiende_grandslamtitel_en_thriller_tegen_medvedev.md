---
layout: post
title: "Nadal in tranen na negentiende grandslamtitel en thriller tegen Medvedev"
date: Mon, 09 Sep 2019 03:15:29 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/OMM0MPjBrds/2300914"
feature_image: "https://nos.nl/data/image/2019/09/09/575981/1008x567.jpg"
aantal: 489
unieke: 281
bron: NOS
---

<p>Rafael Nadal heeft in New York voor de vierde keer de US Open gewonnen. De Spaanse nummer twee van de wereld rekende in een prachtig gevecht met 7-5, 6-3, 5-7, 4-6, 6-4 af met de Rus Daniil Medvedev.</p>
<p>Na bijna vijf uur topvermaak had de 33-jarige Nadal zijn negentiende grandslamtitel binnen. Daarmee is hij recordhouder Roger Federer tot op een titel genaderd. Novak Djokovic staat derde met zestien titels.</p>
<h2>Nadal looft Medvedev</h2>
<p>"Een ongelooflijke finale. Vanavond heeft iedereen gezien wat mijn tegenstander in petto heeft", zei Nadal. "De manier waarop hij partij gaf, dwong me tot het uiterste. Zonder de energie in dit stadion had ik het niet gered. Ik kan me niet herinneren dat ik zo'n zware finale heb gespeeld."</p>
<p>'Met het record van Federer ben ik niet bezig, dat heb ik altijd al gezegd. Het is een eer dat ik tussen Federer en Djokovic in sta, maar ik train niet iedere dag voor dat record. Ik train omdat ik van het spelletje hou."</p>
<p>Nadal en Medvedev hadden elkaar een keer eerder ontmoet: een maand geleden maakte de Spanjaard in de finale van Montreal nog gehakt van de Rus. Sindsdien won Medvedev echter het toernooi van Cincinnatti en was hij al twaalf partijen ongeslagen.</p>
<h2>Lange en spectaculaire rally's</h2>
<p>En ook in de finale in New York kon Medvedev aanvankelijk goed mee met Nadal. Net als de Spanjaard is de Rus niet vies van lange en spectaculaire rally's en daarin was hij regelmatig de betere. Tot 5-5 hield hij gelijke tred.</p>
<p>Nadal is echter al lang niet meer de baselinespeler die hij vroeger was. Met power en finesse ontregelde hij het spel van de opponent en ook aan het net was hij twee sets lang niet te kloppen.</p>
<p>Bekijk in de fotocarrousel hieronder beelden van de finale.</p>
<p>De 23-jarige Medvedev speelde de rol van ijskonijn met verve, weigerde op te geven en rende de longen uit zijn lijf. Bij een break achterstand in de derde set leek zijn missie echter kansloos.</p>
<h2>Diepste krochten van zijn lijf</h2>
<p>Medvedev vond zelf van niet. De man die al 24 partijen in het Noord-Amerikaanse hardcourtseizoen speelde (en er 22 won) en in New York vanwege een bovenbeenblessure twee keer even leek op te geven, vond in de diepste krochten van zijn lijf nog een extra vaatje energie.</p>
<p>Dat kon het publiek enorm waarderen, terwijl de New Yorkers en Medvedev elkaar dit toernooi juist meermaals provoceerden.</p>
<p>Ineens zorgde de onvermoeibare Rus ervoor dat de altijd zo scherpe hoeken in het spel van Nadal plotseling niet meer zo scherp leken. Met weergaloos tennis sleepte hij er een vierde set uit en middels een schitterende passeerslag op breek- en setpunt ging de partij zelfs een vijfde en beslissende set in.</p>
<p>Voor de 33-jarige Nadal was het nu alle hens aan dek. Bij 1-0 moest de Spanjaard nog drie breekpunten wegwerken, maar in het vervolg kreeg hij de Rus eindelijk op de knieÃ«n.</p><img src="http://feeds.feedburner.com/~r/nossporttennis/~4/OMM0MPjBrds" height="1" width="1" alt=""/>
