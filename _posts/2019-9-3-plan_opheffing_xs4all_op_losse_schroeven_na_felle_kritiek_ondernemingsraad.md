---
layout: post
title: "Plan opheffing XS4ALL op losse schroeven na felle kritiek ondernemingsraad"
date: Tue, 03 Sep 2019 07:55:59 +0200
category: tech
externe_link: "https://nos.nl/l/2300125"
feature_image: "https://nos.nl/data/image/2019/09/03/574594/1008x567.jpg"
aantal: 371
unieke: 209
bron: NOS
---

<p>Het plan van KPN om het merk XS4ALL op te doeken krijgt felle kritiek van de ondernemingsraad van XS4ALL. De raad zegt dat er weinig klopt van de berekeningen achter het plan en dreigt met een gang naar de rechter als het plan niet van tafel gaat.</p>
<p>KPN kondigde begin dit jaar aan te stoppen met de merken Telfort en XS4ALL en voortaan overal het merk KPN te gaan gebruiken. Vooral onder klanten van XS4ALL kwam daar verzet tegen. XS4ALL is de oudste internetprovider van Nederland. Bij de overname door KPN ruim twintig jaar geleden beloofde de koper het zelfstandige karakter van de provider overeind te houden.</p>
<h2>Ernstige gebreken</h2>
<p>De ondernemingsraad van XS4ALL heeft het plan van KPN de afgelopen maanden laten doorrekenen en komt tot de conclusie dat de voordelen die KPN heeft becijferd niet kloppen. "Er zijn zeer ernstige gebreken gevonden", zegt Daan Willems van de ondernemingsraad. "We wisten al dat het plan slecht is voor klanten en voor medewerkers, maar nu blijkt het ook slecht voor KPN. Er is een reÃ«le kans dat het plan financieel gezien negatief voor ze uitpakt."</p>
<p>Voor de werknemers is er volgens de ondernemingsraad veel onzeker. "De plannen van KPN zijn onvolledig, gehaast en rommelig. We hebben enkel een indicatie voor de eerste zes maanden, daarna is het onduidelijk wat er met de medewerkers gaat gebeuren."</p>
<p>Het ruim 60-pagina's tellend advies van de ondernemingsraad wordt niet openbaar gemaakt, vanwege de vertrouwelijke informatie die erin staat. Volgens de ondernemingsraad zitten weinig mensen binnen XS4ALL op een samensmelting met KPN te wachten. "Inherent zijn het heel andere bedrijven", zegt Daan Willems. "XS4ALL is gericht op mensen die kwaliteit zoeken, die veel van techniek weten, komt op voor privacy en internetvrijheid. Die kernwaardes botsen met KPN."</p>
<h2>Solide plan</h2>
<p>De ondernemingsraad wil dat KPN het plan van tafel haalt. Gebeurt dat niet, dan stapt de ondernemingsraad naar de Ondernemingskamer.</p>
<p>KPN zegt het advies te betreuren en gaat het bestuderen. Het telecombedrijf zegt voorlopig geen klanten over te laten gaan van XS4ALL. "Dat zal naar verwachting in de loop van 2020 zijn", aldus het bedrijf.</p>
<p>De ondernemingsraad van XS4ALL startte begin vorige maand een andere procedure tegen KPN. De raad beschuldigt KPN van jarenlang wanbeleid bij de internetprovider.</p>
