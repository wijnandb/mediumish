---
layout: post
title: "GroenLinks en PvdA houden grote twijfel bij spoedwet stikstof"
date: Wed, 04 Dec 2019 16:24:56 +0100
category: politiek
externe_link: "https://nos.nl/l/2313268"
image: "https://nos.nl/data/image/2019/12/04/610631/1008x567.jpg"
aantal: 439
unieke: 240
bron: "NOS"
---

<p>Het is onzeker of de stikstof-spoedwet, waarmee het kabinet de bouw snel vlot wil trekken, het gaat halen in de Eerste Kamer. GroenLinks en de PvdA hebben veel kritiek en dreigen tegen te stemmen. De steun van één van deze twee oppositiepartijen kan het verschil maken tussen een meerderheid of een minderheid in de senaat.</p>
<p>Het kabinet wil de stikstofwet nog deze maand door de Tweede en Eerste Kamer loodsen, zodat de woningbouw en een aantal grote infrastructurele projecten kunnen doorgaan. In de Tweede Kamer is er met de steun van de SGP een meerderheid vóór. Maar in de senaat is het kabinet nog niet zeker van voldoende steun.</p>
<p>GroenLinks en de PvdA, maar ook de SP en de Partij voor de Dieren, hebben grote twijfels over het voorstel dat nu op tafel ligt, bleek vandaag in het debat in de Tweede Kamer. Ze missen structurele maatregelen om de stikstofuitstoot te verlagen en de schade aan de natuur te herstellen. GroenLinks-Tweede Kamerlid Bromet noemde de spoedwet "heel wankel". Ze vroeg het kabinet hoe het kan verwachten dat haar partij ermee instemt als zij niet weet wat voor maatregelen er nog meer worden genomen.</p>
<p>Volgens het GroenLinks-Kamerlid heeft het kabinet na het opdienen van de "amuse" - zoals D66 de eerste stikstofmaatregelen van het kabinet eerder noemde - het hoofdgerecht overgeslagen en komt het nu eerst met het toetje. Het hoofdgerecht is wat haar betreft een flinke inkrimping van de veestapel en stapsgewijs toewerken naar een halvering van stikstofuitstoot in de landbouw in 2035. Maar dat soort maatregelen staat niet in deze spoedwet.</p>
<p>PvdA-Kamerlid Moorlag heeft dezelfde bezwaren. "Wat er nu ligt, is echt te weinig", zei hij. "Ik hecht eraan dat er zicht komt op structurele financiering." Hij vreest dat de nieuwe wet erg lijkt op het Programma Aanpak Stikstof (PAS), dat eerder dit jaar door de Raad van State werd afgeschoten. Dat was het startpunt van de stikstofcrisis, waardoor veel bouwprojecten stil kwamen te liggen.</p>
<p>Minister Schouten hamerde er in het debat op dat de spoedwet een eerste stap is op weg naar een groter pakket aan maatregelen om de stikstofproblemen aan te pakken. Ze zei dat deze regeling haast heeft met het oog op de problemen in de bouwwereld. "We weten echt wel dat er een groter verhaal achteraan moet komen." Daar wordt volgens haar hard aan gewerkt. Half december stuurt ze een brief aan de Tweede Kamer over verdere stikstofplannen van het kabinet.</p>
<p>GroenLinks en de PvdA vonden de beantwoording van de minister te mager. Bromet: "Het had het gemakkelijker gemaakt als we wisten wat er over twee weken aan maatregelen in die brief staat." </p>
