---
layout: post
title: "Prins Andrew legt koninklijke taken voorlopig neer na veelbekritiseerd interview"
date: Wed, 20 Nov 2019 19:06:46 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/V2EcVIeKj2w/2311319"
image: "https://nos.nl/data/image/2019/11/17/593889/1008x567.jpg"
aantal: 477
unieke: 268
bron: "NOS"
---

<p>De Britse prins Andrew legt zijn koninklijke taken voorlopig neer. Hij zal de komende tijd geen openbare functies meer vervullen, schrijft hij in een verklaring.</p>
<p>Aanleiding voor het besluit zijn de omstreden banden die Andrew had met de overleden Amerikaanse zakenman Jeffrey Epstein, die voor seksueel misbruik is veroordeeld. De prins noemt die nu een "grote verstoring" voor de koninklijke familie.</p>
<p>Andrew nam zijn besluit na overleg met zijn moeder, koningin Elizabeth. Zij heeft hem persoonlijk toestemming gegeven.</p>
<h2>Interview</h2>
<p>Vorige week gaf prins Andrew een veelbekritiseerd interview aan de BBC. Daarin ging de jongere broer van prins Charles in op zijn banden met zedendelinquent Epstein. Hij zei onder meer dat hij het contact met Epstein had moeten verbreken na diens veroordeling.</p>
<p>Sommige uitspraken die prins Andrew in het interview deed, zoals dat hij niet kon zweten, leidden tot veel verbazing:</p>
<p>Andrew wordt ervan beschuldigd dat hij ook mee heeft gedaan aan de misbruikpraktijken van Epstein. Zo zegt een Amerikaanse vrouw dat ze als minderjarige meerdere keren seksueel is misbruikt door de prins. Het paleis heeft alle beschuldigingen aan het adres van prins Andrew altijd tegengesproken.</p>
<p>Critici bestempelden het interview als "een van de meest verbazingwekkende interviews ooit" en "rampzalig en buitengewoon pijnlijk". Veel mensen vielen erover dat Andrew weinig empathie toonde met de slachtoffers en vonden dat hij te weinig afstand nam van Epstein. Andrew zei dat hij geen spijt had van de vriendschap omdat die hem met veel interessante mensen in contact heeft gebracht.</p>
<p>Verschillende bedrijven besloten na de uitzending dat ze Andrew en instanties waarbij hij betrokken is niet meer willen sponsoren.</p>
<h2>Spijt</h2>
<p>In zijn verklaring schrijft de hertog van York dat hij spijt ervan heeft dat hij met Epstein omging. "Zijn zelfmoord heeft veel vragen onbeantwoord gelaten, vooral voor zijn slachtoffers."</p>
<p>De prins laat weten dat hij zeer meeleeft met Epsteins slachtoffers en andere betrokkenen. "Ik kan alleen maar hopen dat zij, in de loop der tijd, hun levens opnieuw kunnen opbouwen."</p>
<p>Correspondent Tim de Wit noemt het opvallend dat Andrew juist de twee elementen die veel mensen misten in het BBC-interview nu benadrukte in zijn verklaring. "Dit is een duidelijke ontwikkeling, waarmee hij echt een stap terug doet in zijn rol binnen de koninklijke familie", zegt De Wit.</p>
<p>"Het geeft aan hoe de hoog druk op hem was opgelopen", zegt De Wit. Hij verwacht dat Andrew er voorlopig nog niet vanaf is: "Het probleem is dat Andrews rol in het Epstein-schandaal niet is opgehelderd. Er zijn alleen maar meer vragen bij gekomen. Het zou bijvoorbeeld kunnen dat de FBI hem gaat oproepen."</p>
<p>De Wit wijst erop dat in de VS Virginia Roberts een gedetailleerde verklaring tegen Andrew heeft afgelegd bij de rechter. Roberts was een minderjarig slachtoffer van Epstein. Volgens Roberts heeft ze in 2001 tot drie keer seks met Andrew gehad.</p>
<p>Bekijk hieronder het volledige BBC-interview met Andrew:</p><img src="http://feeds.feedburner.com/~r/nosnieuwskoningshuis/~4/V2EcVIeKj2w" height="1" width="1" alt=""/>
