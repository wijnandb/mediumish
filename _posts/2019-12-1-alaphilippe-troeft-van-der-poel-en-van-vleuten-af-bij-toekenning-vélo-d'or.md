---
layout: post
title: "Alaphilippe troeft Van der Poel en Van Vleuten af bij toekenning Vélo d'Or"
date: Sun, 01 Dec 2019 21:24:26 +0100
category: wielrennen
externe_link: "https://nos.nl/l/2312896"
image: "https://nos.nl/data/image/2019/12/01/608382/1008x567.jpg"
aantal: 216
unieke: 149
bron: "NOS"
---

<p>De Franse wielrenner Julian Alaphilippe heeft zondag de Vélo d'Or gewonnen, de prijs die jaarlijks wordt uitgereikt aan de beste wielrenner van het jaar. Hij kreeg de voorkeur boven de Colombiaanse Tourwinnaar Egan Bernal en de Sloveense Vueltawinnaar Primoz Roglic.</p>
<p>Namens Nederland behoorden Mathieu van der Poel en Annemiek van Vleuten tot de twaalf genomineerden. Van der Poel eindigde als vierde en Van Vleuten, de enige vrouw onder de genomineerden, werd vijfde in de verkiezing.</p>
<p>Twintig journalisten uit verschillende landen kozen Alaphilippe tot winnaar. De 27-jarige Fransman boekte twaalf zeges in 2019, waaronder de Strade Bianche, Milaan-Sanremo en de Waalse Pijl. In de Tour de France won hij twee etappes en droeg hij veertien dagen lang de gele trui.</p>
<p>Van der Poel won dit jaar onder andere de Amstel Gold Race en veroverde de wereldtitel in het veldrijden. Op de mountainbike werd hij Europees kampioen. Van Vleuten veroverde met een ongekende solo de wereldtitel op de weg nadat ze eerder de voorjaarsklassieker Luik-Bastenaken-Luik en de Giro Rosa op haar naam had geschreven.</p>
<p>De prijs, die sinds 1992 wordt uitgereikt, ging vorig jaar naar de Spanjaard Alejandro Valverde. Een Nederlandse wielrenner won nog nooit. In 2017 werd Tom Dumoulin met zijn Giro-overwinning tweede achter Tourwinnaar Chris Froome en in 2001 werd Amstel Gold Race-winnaar Erik Dekker derde.</p>
