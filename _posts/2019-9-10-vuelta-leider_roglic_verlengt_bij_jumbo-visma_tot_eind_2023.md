---
layout: post
title: "Vuelta-leider Roglic verlengt bij Jumbo-Visma tot eind 2023"
date: Tue, 10 Sep 2019 15:37:42 +0200
categories: 
- sport 
- wielrennen 
externe_link: "https://nos.nl/l/2301141"
feature_image: "https://nos.nl/data/image/2019/09/10/576350/1008x567.jpg"
aantal: 296
unieke: 188
bron: NOS
---

<p>Jumbo-Visma heeft het contract van Primoz Roglic opengebroken en verlengd. De 29-jarige Sloveen, die momenteel aan de leiding gaat in de Ronde van Spanje, verbindt zich tot eind 2023 aan de Nederlandse formatie.</p>
<p>Roglic laat via de kanalen van Jumbo-Visma weten dat hij geen moment heeft getwijfeld toen hem een contractverlenging aangeboden werd. Ook de komst van Tom Dumoulin zorgde niet voor twijfel. "Ik ben blij met de rol die ik heb. Het belangrijkste argument om te blijven is dat ik hier kansen krijg."</p>
<p>Bekijk hier het filmpje waarin het Nederlandse team (met medewerking van onder meer Frenkie de Jong en Michael van Gerwen) de contractverlenging van Roglic bekend maakt: </p>
<p>Ploegleider Merijn Zeeman is blij dat de klassementsrenner langer bij de ploeg blijft. "Roglic heeft zich de afgelopen jaren als mens en als atleet geweldig ontwikkeld, net als het team. De komende jaren blijven we gezamenlijk inzetten op groeien en beter worden op alle mogelijke vlakken."</p>
<h2>Drie kopmannen</h2>
<p>In zijn eerste jaar in Nederlandse dienst (2016) verraste Roglic met winst van de lange individuele tijdrit in de Giro d'Italia. De jaren erna groeide hij uit tot een ronderenner, met de vierde plaats in de Tour de France (2018) en de derde plaats in de Giro (2019) achter zijn naam. In de Vuelta a España lijkt hij, met nog vijf dagen te gaan, op weg naar de eindzege.</p>
<p>Roglic is bezig aan zijn vierde seizoen in dienst van Jumbo-Visma, dat bij zijn komst nog LottoNL-Jumbo heette. De Sloveen had al een carrière als schansspringer achter de rug toen hij in 2013 bij het kleine Adria Mobil zijn wielerloopbaan begon.</p>
<p>Team Jumbo-Visma huist vanaf volgend seizoen drie kopmannen. Zowel Roglic als Dumoulin en Steven Kruijswijk haalden in hun carrière als eens het podium in een grote ronde.</p>
