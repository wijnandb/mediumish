---
layout: post
title: "Veldrijdster Kastelijn soleert naar EK-goud in Italiaanse modder"
date: Sun, 10 Nov 2019 12:36:39 +0100
categories: 
- sport 
- wielrennen 
externe_link: "https://nos.nl/l/2309817"
image: "https://nos.nl/data/image/2019/11/10/591819/1008x567.jpg"
aantal: 383
unieke: 254
bron: "NOS"
---

<p>Veldrijdster Yara Kastelijn is zondag met overmacht Europees kampioene geworden. Vroeg in de wedstrijd zette ze haar concurrentes in de Italiaanse modder op achterstand en zij zagen de Nederlandse pas bij de finishlijn weer terug.</p>
<p>Op het parcours in Silvelle raakten titelverdedigster Annemarie Worst en thuisrijdster Eva Lechner in een strijd om het zilver verwikkeld. Lechner trok uiteindelijk aan het langste eind, Worst moest genoegen nemen met plek drie.</p>
<h2>Stinken naar champagne</h2>
<p>Na afloop had Kastelijn nauwelijks woorden voor haar overwinning. "Ik heb totaal geen rekening gehouden met deze zege. Ondanks dat dit shirt naar champagne stinkt, doe ik de trui niet meer uit vandaag."</p>
<p>Bekijk in de videocarrousel hieronder interviews met Yara Kastelijn en Annemarie Worst.</p>
<p>Het gevecht om de tweede plek vond ruim twintig seconden achter de rug van Kastelijn plaats, die vorig jaar definitief terugkeerde in het veld na het ook op de weg te hebben geprobeerd.</p>
<p>De 22-jarige rijdster uit Deurne was in de eerste ronde al vertrokken. Kastelijn, die dit seizoen ook al de crossen in Gavere en op de Koppenberg won, hield die voorsprong vervolgens tot haar eigen ongeloof vast.</p>
<p>De Nederlandse Maud Kaptheijns werd vierde, de Belgische wereldkampioene Sanne Cant slechts zesde.</p>
<h2>Alvarado beloftenkampioen</h2>
<p>De Nederlandse Ceylin del Carmen Alvarado werd eerder op de middag ook Europees kampioene, bij de beloften. Zoals verwacht kon niemand haar in die categorie (onder 23 jaar) bijhouden.</p>
<p>Alvarado was de titelverdedigster in ItaliÃ«. Vorig jaar versloeg de jongeling, geboren in de Dominicaanse Republiek, landgenoten Inge van der Heijden en Fleur Nagengast.</p>
<p>Alvarado won dit seizoen al vier veldritten bij de elite, waaronder twee in de Superprestige, in Ruddervoorde en Gieten. In Silvelle besloot ze desondanks bij de beloften te starten. "Ik ben nog mijn hele leven eliterenster en ik wil mijn tijd als belofte goed afsluiten", zei de 21-jarige in aanloop naar de EK.</p>
<p>Kijk hieronder naar de reportage over Alvarado, in aanloop naar de Europese titelstrijd:</p>
<p>Alvarado kwam vroeg in de wedstrijd wel ten val, maar herstelde zich probleemloos na die schuiver. De Britse Anna Kay kon de Nederlandse nog lang volgen, maar in de slotfase liet Alvarado ook haar kansloos.</p>
<h2>Ook Nederlands goud bij junioren</h2>
<p>Bij de junioren won Nederland ook goud. Puck Pieterse versloeg de Franse Olivia Onesti. De Nederlandse Shirin van Anrooij greep de bronzen medaille.</p>
