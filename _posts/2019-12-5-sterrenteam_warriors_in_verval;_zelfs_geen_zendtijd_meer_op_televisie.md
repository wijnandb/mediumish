---
layout: post
title: "Sterrenteam Warriors in verval; zelfs geen zendtijd meer op televisie"
date: Thu, 05 Dec 2019 11:13:25 +0100
categories: 
- sport 
- algemeen 
externe_link: "https://nos.nl/l/2313354"
image: "https://nos.nl/data/image/2019/12/05/611267/1008x567.jpg"
aantal: 286
unieke: 189
bron: "NOS"
---

<p>Basketbalploeg Golden State Warriors was de afgelopen jaren haast onverslaanbaar in de Amerikaanse NBA-competitie met vijf finales op rij en kampioenschappen in 2015, 2017 en 2018. Dit seizoen is daar helemaal niets meer van over.</p>
<p>De Warriors leden vannacht op bezoek bij Charlotte Hornets met 106-91 hun negentiende nederlaag van het seizoen. Slechts vier duels werden er gewonnen; ze staan stijf onderaan.</p>
<h2>ESPN haalt Warriors van de buis</h2>
<p>Het team van coach Steve Kerr - in de jaren negentig ploeggenoot van Michael Jordan bij Chicago Bulls - is zelfs zoveel aanzien kwijt dat de Amerikaanse sportzender ESPN de komende weken geen wedstrijden van de Warriors meer uitzendt.</p>
<p>De oorzaak van alle ellende bij Golden State is het ongelooflijke aantal blessuregevallen. Sterspelers Stephen Curry en Klay Thompson zijn langdurig uitgeschakeld en een andere blikvanger, Kevin Durant, vertrok afgelopen zomer naar Brooklyn Nets.</p>
<p>Daar kwam D'Angelo Russell voor terug, maar hij is net pas hersteld van een duimkwetsuur. Ook Draymond Green kon door een hielblessure enige tijd niet spelen.</p>
<h2>Volledig basisteam in de lappenmand</h2>
<p>Basketbal speel je met vijf tegen vijf; Golden State is dus een volledig basisteam kwijtgeraakt aan blessures. En de tweede keuzes blijken bij lange na niet het niveau te hebben van een kampioensploeg.</p>
<p>Het lijkt er op dat Golden State het huidige seizoen na een kwart van de wedstrijden al volledig laat lopen en geen plek in de play-offs najaagt. De Warriors wekken de indruk dat ze laatste willen worden en dat heeft een bijkomend voordeel.</p>
<p>De nummer laatst van de NBA krijgt een van de eerste keuzes bij de draft onder collegebasketballers voor komend seizoen. De beste spelers gaan op die manier naar de zwakste teams, zo houdt de NBA de competitie spannend.</p>
