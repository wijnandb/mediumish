---
layout: post
title: "Emotionele en gedenkwaardige zege Leclerc bij GP van België"
date: Sun, 01 Sep 2019 16:38:17 +0200
categories: 
- sport 
- autosport 
externe_link: "https://nos.nl/l/2299885"
feature_image: "https://nos.nl/data/image/2019/09/01/574197/1008x567.jpg"
aantal: 352
unieke: 223
bron: NOS
---

<p>Ferrari heeft bij de Grand Prix van België zijn eerste zege van dit Formule 1-seizoen geboekt. Uitgerekend Charles Leclerc was daar verantwoordelijk voor. De 21-jarige Monegask verloor gisteren zijn jeugdvriend Anthoine Hubert, die op hetzelfde circuit verongelukte in de Formule 2.</p>
<p>"Deze is voor Anthoine. Het is een droom die uitkomt, maar ik kan er moeilijk van genieten in een weekend zoals dit", waren de eerste woorden van Leclerc direct na de finish. Voor de race bracht hij nog korte tijd door met de moeder van Hubert.</p>
<p>Max Verstappen viel al in de eerste ronde uit na een botsing met Kimi Räikkönen en moest toezien hoe Leclerc op Spa-Francorchamps de Mercedessen van Lewis Hamilton en Valtteri Bottas achter zich hield en hoe zijn nieuwe teamgenoot Alexander Albon knap vijfde werd.</p>
<h2>Verstappen blijft derde in WK-stand</h2>
<p>WK-leider Hamilton won dan wel niet, maar de Brit liep door zijn tweede plaats wel uit op zijn naaste belagers Bottas en Verstappen. De posities in de topvijf blijven hetzelfde.</p>
<p>Nadat alle brokstukken van Verstappen waren opgeruimd, kreeg raceleider Leclerc groen licht. De Monegask nam snel 2,5 seconden afstand van teamgenoot Sebastian Vettel, die op zijn beurt lange tijd niets te vrezen had van Hamilton en Bottas.</p>
<p>Vettel koos van de topvier in ronde 16 als eerste voor een bandenwissel. Op de verse mediums was de Duitser de anderen te snel af. Nadat alle toppers op nieuw rubber stonden, reed hij aan de leiding.</p>
<p>In onderstaande video vertelt oud-coureur Jan Lammers hoe groot de klap van het overlijden van Anthoine Hubert is voor de autosportwereld.</p>
<p>Lang kon Vettel de koppositie niet vasthouden. In ronde 27 kreeg hij de opdracht Leclerc weer voor te laten. Niet veel later doemde Hamilton, ondanks diens trage pitstop, alweer op in Vettels spiegel. In ronde 32 flitste de Britse wereldkampioen, met de DRS open, Vettel voorbij.</p>
<p>Het gat naar Leclerc was inmiddels wel naar 6,5 seconden opgelopen. Vettel haalde daarop nogmaals verse banden en kon het podium vergeten. Leclerc reed verder in België onbedreigd naar de eerste overwinning.</p>
<p>Over een week gaat het Formule 1-seizoen verder met de Grand Prix van Italië.</p>
