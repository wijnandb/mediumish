---
layout: post
title: "'Black Friday', als aanmoediging voor Lukaku en Smalling"
date: Thu, 05 Dec 2019 16:33:58 +0100
category: buitenland
externe_link: "http://feeds.nos.nl/~r/nosnieuwsbuitenland/~3/4BG1AayrqWs/2313397"
image: "https://nos.nl/data/image/2019/12/05/611588/1008x567.jpg"
aantal: 664
unieke: 386
bron: "NOS"
---

<p>Een opvallende voorpagina in Italië. Sportkrant Corriere dello Sport opent vandaag met de kop 'Black Friday'. Daarmee doelen ze niet op het jaarlijkse koopjesfestijn - dat was immers vorige week - maar de wedstrijd tussen Internazionale en AS Roma van morgenavond.</p>
<p>Tijdens die clash tussen de koploper en de nummer vijf van de Serie A komen Romelo Lukaku en Chris Smalling elkaar tegen. De zwarte spelers kennen elkaar nog van hun tijd bij Manchester United en de krant meende daar met deze kop naar te moeten verwijzen. Maar dat is niet bij iedereen in goede aarde gevallen.</p>
<p>Integendeel zelfs. Fare, de Europese beweging die zich inzet om discriminatie in het voetbal te bestrijden, reageerde met afschuw op de kop plus foto en beschuldigde de Corriere dello Sport van het aanwakkeren van racisme. Al ziet Fare in de sportkrant niet de enige schuldige: "De media voeden iedere dag racisme."</p>
<p>Die mening is ook Lukaku toegedaan. Op Instagram reageert hij als volgt: "In plaats van te focussen op de wedstrijd, komt de Corriere dello Sport met de domste kop die ik ooit heb gezien. Jullie voeden het negativisme en het issue van racisme. (...) Opvoeden is belangrijk. Jullie moeten dit beter doen."</p>
<p>Het is het zoveelste incident rond zwarte voetballers van de afgelopen tijd. In Italië was vooral Inter-speler Lukaku veel in het nieuws. De Belgische aanvaller riep afgelopen week de UEFA nog op iets te doen aan racisme in het voetbal omdat hij tijdens het uitduel met Slavia Praag racistisch werd bejegend door fans van de Tsjechische club.</p>
<p>Eerder al moest Lukaku zich in de competitie apengeluiden laten welgevallen en werd een Italiaanse voetbalanalyticus van de buis gehaald na een racistische opmerking aan het adres van de spits.</p>
<h2>Bijval</h2>
<p>Lukaku kreeg bijval van alle twintig clubs in de Serie A. Zij riepen onlangs middels een open brief op tot harder optreden tegen het racisme. Inter en AS Roma namen ook direct afstand van de Black Friday-kop op de voorpagina en keerden zich op social media tegen racisme. "Voetbal is passie, cultuur en broederschap. We zijn en blijven tegen elke vorm van discriminatie", twitterde Inter.</p>
<p>Onder andere AC Milan sloot zich daar in een reactie bij aan.</p>
<p>De Corriere dello Sport wast ondertussen z'n handen in onschuld en heeft laten weten beide spelers juist te steunen. "Het was bedoeld als lof voor verschil", verdedigt de krant zich.</p>
<p>Onder de bekritiseerde kop stond bovendien 'hanno preso posizioni forti contro il razzismo', oftewel: 'deze twee spelers hebben een voorname rol in het afkeuren van racisme'. Daarmee wilde de krant uitdrukken totaal geen discriminerende bedoelingen te hebben en deze spelers vooral te willen helpen.</p>
<p>Van excuses wil de Corriere dello Sport dan ook niet weten. De krant wijst vooral naar de online media die volgens hen op zoek zijn naar sensatie en hier een racistisch verhaal van willen maken.</p>
<h2>Geen hot item</h2>
<p>'Het is hier niet zo'n ding eigenlijk,' vertelt Italië-correspondent Mustafa Marghadi. "Het werd pas nieuws toen de buitenlandse kranten erover gingen schrijven. In diverse Italiaanse media verschenen verhalen dat er in het buitenland ophef was over de voorpagina van de Corriere dello Sport."</p>
<p>Volgens Marghadi is het geen verrassing dat het in Italië geen groot item is. "Zie het maar als onwetendheid. Ze bedoelen het goed, maar slaan de plank volledig mis."</p>
<p>Hij noemt als voorbeeld de actie van Napoli-fans om speler Kalidou Koulibaly een hart onder de riem te steken. De Senegalees kreeg te maken met racisme en om hem te steunen schminkten de fans hun gezicht zwart, droegen ze maskers met zijn gezicht en toonden ze foto's van de in Frankrijk geboren verdediger om hun sympathie te betuigen.</p>
<p>Toch kun je het racisme niet alleen aan onwetendheid toeschrijven. Marghadi vertelt dat het diepgeworteld zit in de Italiaanse samenleving. "Het is niet alleen iets wat we op voetbalvelden tegenkomen, ook in de rest van de maatschappij komt racisme veelvuldig voor. Politici als Berlusconi hebben jarenlang gezegd dat racisme in Italië niet bestaat."</p><img src="http://feeds.feedburner.com/~r/nosnieuwsbuitenland/~4/4BG1AayrqWs" height="1" width="1" alt=""/>
