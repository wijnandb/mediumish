---
layout: post
title: "Leicester breekt clubrecord met achtste zege op rij; Pröpper trefzeker"
date: Sun, 08 Dec 2019 17:35:20 +0100
category: voetbal
externe_link: "https://nos.nl/l/2313885"
image: "https://nos.nl/data/image/2019/12/08/612650/1008x567.jpg"
aantal: 277
unieke: 177
bron: "NOS"
---

<p>Vier seizoenen na het kampioensjaar is Leicester City opnieuw aan een bijzonder seizoen bezig. De ploeg van coach Brendan Rodgers versloeg Aston Villa met 4-1 en boekte daarmee de achtste zege op rij in de Premier League, een clubrecord. </p>
<p>Anwar El Ghazi verzuimde Villa op voorsprong te zetten. De buitenspeler raakte de lat. Leicester toonde zich daarna wel effectief. Jamie Vardy opende de score en Kelechi Iheanacho maakte er 2-0 van.</p>
<p>Vlak voor rust verkleinde Jack Grealish de marge tot één namens Villa, maar Jonny Evans kopte Leicester in de tweede helft op 1-3 en Vardy zorgde vervolgens voor het slotakkoord door Matt Targett te kloppen in een sprint en de bal langs doelman Tom Heaton te schieten. De topscorer van de Premier League kwam daarmee op zestien goals.</p>
<p>Leicester bracht dankzij de winst het verschil met regerend kampioen en de huidige nummer drie Manchester City op zes punten. City verloor zaterdag in eigen huis met 2-1 van Manchester United. Leicester staat op acht punten van koploper Liverpool tweede.</p>
<h2>Pröpper scoort voor Brighton</h2>
<p>Davy Pröpper droeg met een doelpunt bij aan het gelijkspel van Brighton &amp; Hove Albion tegen Wolverhampton Wanderers (2-2). Hij kopte zijn ploeg in de slotfase van de eerste helft op voorsprong (2-1).</p>
<p>Het was voor Pröpper zijn tweede goal in de Premier League. In februari scoorde hij tegen Leicester City (2-1 verlies).</p>
<p>Voormalig AZ- en NEC-speler Alireza Jahanbakhsh kreeg als invaller halverwege de tweede helft voor het eerst dit seizoen speeltijd in de Premier League namens Brighton. </p>
<p>Wolverhampton bezet met evenveel punten als Manchester United de zesde plaats in de Premier League. Brighton &amp; Hove Albion is de nummer twaalf. </p>
