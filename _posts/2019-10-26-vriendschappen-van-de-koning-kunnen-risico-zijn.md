---
layout: post
title: "Vriendschappen van de koning kunnen risico zijn"
date: Sat, 26 Oct 2019 09:22:29 +0200
category: entertainment
externe_link: "http://feeds.nos.nl/~r/nosnieuwskoningshuis/~3/Ja9YmTiJtFg/2307704"
image: "https://nos.nl/data/image/2019/10/26/587519/1008x567.jpg"
aantal: 491
unieke: 274
bron: "NOS"
---

<p>Het is voor Willem-Alexander en Máxima niet verstandig vrienden te hebben met een uitgesproken politiek profiel. Voor zijn geloofwaardigheid als koning van álle Nederlanders is het belangrijk dat Willem-Alexander boven de partijen staat. Het is niet voor niets dat de koning wel stemrecht heeft, maar nooit stemt.</p>
<p>Toch is het Nederlandse koningspaar nauw bevriend met de - niet onomstreden - Argentijnse president Mauricio Macri en zijn vrouw Juliana Awada. Máxima ontmoette Macri voor het eerst in januari 2016, bij het Wereld Economisch Forum in Davos. Hij was toen net president van Argentinië. Blijkbaar klikte het goed met de in haar geboorteland razend populaire Máxima.</p>
<p>Want eind dat jaar brachten koning Willem-Alexander en Máxima en hun drie dochters de Kerst door samen met het Argentijnse presidentspaar en hun dochter Antonia in Patagonië, waar Máxima's tante een hotel runt. Een paar maanden eerder poseerde Maxima met de president, zijn vrouw en hun dochtertje, toen ze het land voor haar VN-werk bezocht.</p>
<h2>Staatsbezoek</h2>
<p>In maart 2017 kwamen Macri en zijn vrouw op staatsbezoek in Nederland. Voorafgaand aan dat bezoek sliepen ze op Paleis Het Loo in Apeldoorn en bezochten ze het Nederlandse koningspaar privé op de Eikenhorst, waar de Oranjes toen woonden.</p>
<p>Vorig jaar november was Máxima op uitnodiging van de Argentijnse president in haar geboorteland voor de G20, de twintig grootste economieën ter wereld voor haar VN werk. Ze kreeg een ere-plek op de groepsfoto, pal achter het Argentijnse presidentiële paar.</p>
<p>Macri's vrouw Juliana was ook op de uitvaart van Máxima's zus Inés. Begin dit jaar aten het Nederlandse koningspaar en hun dochters opnieuw met de Argentijnse president en zijn vrouw, schreven Argentijnse media.</p>
<p>Natuurlijk mag het koningspaar zijn eigen vrienden kiezen. Maar Macri is niet onomstreden. Tijdens het staatsbezoek aan Nederland werd gedemonstreerd door Hijos Nederland, een organisatie van kinderen van wie de ouders verdwenen tijdens het Videla-regime in Argentinië. De organisatie verwijt de Argentijnse president dat hij "regeert per decreet, pleit voor mildere straffen voor oorlogsmisdadigers en mensenrechtenactivisten opsluit".</p>
<p>Vorig jaar uitte ook Amnesty International bezorgdheid over tekenen van de uitholling van het recht op demonstratie en de vrijheid van meningsuiting onder Macri. In 2015 won die de verkiezingen met de belofte een eind te maken aan de economische crisis en de armoede. Maar die belofte heeft hij niet ingelost.</p>
<h2>Morgen verkiezingen</h2>
<p>Zondag zijn er presidentsverkiezingen in Argentinië. Het ziet ernaar uit dat Macri die wellicht al in de eerste ronde gaat verliezen. Hoogstwaarschijnlijk zit er binnenkort een nieuwe president, Alberto Fernández, die niets moet hebben van Macri's politieke koers. Vermoedelijk staat hij ook een stuk afstandelijker ten opzichte van diens vrienden, onder wie Willem-Alexander en Máxima.</p>
<p>Grote gevolgen in Nederland zal dit misschien niet direct hebben. Maar de vriendschap met de ene president kan contacten met een ander, nieuw staatshoofd van Argentinië negatief beïnvloeden. Het is daarom belangrijk dat de koning zijn politieke onpartijdigheid - van wezenlijk belang in de constitutionele monarchie - ook internationaal bewaakt.</p><img src="http://feeds.feedburner.com/~r/nosnieuwskoningshuis/~4/Ja9YmTiJtFg" height="1" width="1" alt=""/>
