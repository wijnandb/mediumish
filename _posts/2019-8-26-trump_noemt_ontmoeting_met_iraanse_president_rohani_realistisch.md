---
layout: post
title: "Trump noemt ontmoeting met Iraanse president Rohani realistisch"
date: Mon, 26 Aug 2019 17:33:10 +0200
category: tech
externe_link: "https://nos.nl/l/2299064"
feature_image: "https://nos.nl/data/image/2019/08/26/572724/1008x567.jpg"
aantal: 408
unieke: 217
bron: NOS
---

<p>De Franse president Macron hoopt dat er op korte termijn een ontmoeting komt tussen de Amerikaanse president Trump en de Iraanse president Rohani. Macron zei in de afsluitende persconferentie van de G7 in Biarritz dat zo'n ontmoeting in de komende weken zou kunnen plaatsvinden.</p>
<p>Trump zei dat hij zo'n ontmoeting "als de omstandigheden juist zijn" niet uitsluit en noemde een termijn van enkele weken zelfs realistisch. Als de ontmoeting er komt, zou dat een grote diplomatieke doorbraak betekenen.</p>
<p>Tijdens de G7 was Trump opvallend mild over de Iraanse leiders. "We zijn niet uit op een verandering van het regime", zei hij. En: "We hopen dat Iran weer een rijk land wordt, dat het ze goed gaat."</p>
<h2>Atoomakkoord</h2>
<p>De verhoudingen tussen de VS en Iran zijn uiterst gespannen, sinds het opzeggen door de VS van het internationale atoomakkoord met Iran uit 2015. Dat akkoord maakt het volgens Trump mogelijk dat Iran doorgaat met het ontwikkelen van een kernwapen. Hij legde Iran zware economische sancties op.</p>
<p>De EU-landen hebben nog wel vertrouwen in het akkoord en zijn bang dat het conflict tussen Iran en de VS en zijn bondgenoten in het Midden-Oosten op een oorlog uitloopt.</p>
<p>Vermoedelijk baseert Macron zijn hoop op gesprekken die hij de afgelopen dagen met de Iraanse minister van Buitenlandse Zaken Zarif heeft gehad. Die verscheen gisteren op uitnodiging van Macron in Biarritz. Zarif heeft niet met Trump gesproken. Mogelijk is er wel contact met Amerikaanse diplomaten geweest.</p>
<h2>Rusland</h2>
<p>Trump zei ook dat hij Rusland wil uitnodigen voor de G7 volgend jaar in de VS. Rusland wordt geweerd sinds de annexatie van de Krim in 2014.</p>
<p>Volgens Trump zijn meer G7-leden voorstander van een terugkeer van Rusland, maar zijn er ook tegenstanders. De discussie zou nog niet zijn afgerond. Een aantal Europese landen zou eisen dat eerst het conflict tussen Rusland en Oekraïne wordt opgelost.</p>
<p>Macron kondigde een nieuw topoverleg aan tussen Rusland, Oekraïne, Duitsland en Frankrijk over de situatie rond Oekraïne. Dat zou volgende maand moeten plaatsvinden.</p>
<h2>Techtaks</h2>
<p>Macron en Trump legden het geschil over de Franse techtaks bij. Dat is een belasting van 3 procent voor Amerikaanse bedrijven als Google, Amazon en Apple die dankzij 'slimme' belastingconstructies geen of maar weinig belasting betalen. Trump wilde deze belasting van tafel hebben en dreigde over de import van Franse wijnen belasting te heffen.</p>
<p>De G7-landen zijn het erover eens dat er volgend jaar internationale regels moeten komen. Als die er zijn, wordt de Franse techtaks afgeschaft.</p>
