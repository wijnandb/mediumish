---
layout: post
title: "Architect Zaffelli: 'Bouwen aan Circuit Zandvoort is als spelen in het zand'"
date: Tue, 03 Dec 2019 06:18:17 +0100
category: autosport
externe_link: "https://nos.nl/l/2313053"
image: "https://nos.nl/data/image/2019/12/03/610019/1008x567.jpg"
aantal: 536
unieke: 312
author: "NOS"
---

<p>Hij heeft ervaring met circuits over de hele wereld, renoveerde onder meer Imola en Silverstone. Aan ervaring geen gebrek bij Jarno Zaffelli, die met zijn bedrijf Dromo Circuit Design het circuit van Zandvoort opknapt.</p>
<p>Na een periode van bijna 35 jaar zonder Grand Prix van Nederland keert de Formule 1 in mei 2020 terug in Zandvoort. Maar F1-bolides zijn er voorlopig niet te zien, alleen graafmachines, bouwmateriaal en tientallen bouwvakkers.</p>
<p>"Het is niet een heel moeilijke klus, want hier ligt vooral zand", lacht Zaffelli, terwijl hij uitkijkt op een gapend gat tussen de Kumhobocht en de Arie Luyendijkbocht, de laatste twee van de baan. Het asfalt ertussen is weggeschraapt, betonnen tunneldelen liggen op de aarde en worden tussen metershoge hopen zand op hun plek getakeld.</p>
<h2>'Winterweer kan werk vertragen'</h2>
<p>"Het doet me denken aan vroeger, toen ik in het zand speelde. Op Silverstone was het moeilijker, want de ondergrond was er harder en we hadden veel minder tijd. Het enige wat hier nog roet in het eten kan gooien, is het winterweer. Maar dat kan alleen het asfalteren vertragen."</p>
<p>Niki Lauda was in 1985 de laatste winnaar in de Noord-Hollandse duinen, een locatie met een rijke Formule 1-historie. Slechts negen andere circuits op de wereld organiseerden meer grand prixs dan Zandvoort, allemaal banen die in 2019 op de F1-kalender stonden.</p>
<p>In de Formule 1-loze decennia is het circuit flink aangepast, maar de komende maanden moet er nog met man en macht verbouwd worden. "Ik kan geen twee, drie plaatsen op het circuit noemen waar we niet aan het werk zijn en dat is ook nodig", zegt directeur Robert van Overdijk.</p>
<p>Bekijk hieronder een reportage over de renovatie van het circuit en een uitleg over de 'kombochten':</p>
<p>De meest ingrijpende verbouwingen worden uitgevoerd in bocht drie en veertien, de Hugenholzbocht en de Arie Luyendijkbocht. "Dat worden kombochten, die kennen we uit Indianapolis en Daytona", zegt Jan Lammers, sportief directeur van de Nederlandse GP.</p>
<p>"Maar die bochten zijn recht en deze zijn progressief", wat betekent dat ze naar de buitenkant alleen maar steiler worden. "Dat kennen we uit het bobsleeÃ«n."</p>
<h2>Zoeken naar juiste afstelling</h2>
<p>Geen enkel Formule 1-circuit op de wereld kent een kombocht, laat staan twee. Lammers: "Het vergt een andere manier van denken en een andere afstelling van de auto. Met een perfecte afstelling voor een kombocht heb je in een langzamere bocht juist een probleem. Coureurs moeten een compromis zoeken, dat wordt de uitdaging."</p>
<p>In die kombochten wacht de komende maanden het zwaarste werk voor de bouwvakkers op het circuit, meent Zaffelli. "Het asfalteren van die bochten met een flinke hellingsgraad wordt het moeilijkst, want dat doen de machines normaal gesproken niet."</p>
<h2>Tachtigduizend tijdelijke stoeltjes</h2>
<p>In februari moeten de werkzaamheden worden afgerond, begin april begint de organisatie met de bouw van tijdelijke tribunes, in totaal tachtigduizend stoeltjes moeten erbij komen.</p>
<p>"We hopen ook wat lokale evenementen te organiseren om dingen te testen", zegt Lammers, die zich geen zorgen maakt over de afloop en net als Van Overdijk trots naar de aanleg van een van de twee voetgangerstunnels kijkt.</p>
<p>"Uiteindelijk zijn we bezig met het verplaatsen van zand", aldus de directeur van het circuit. "Nu zijn we veel aan het afbreken voor we iets kunnen opbouwen."</p>
