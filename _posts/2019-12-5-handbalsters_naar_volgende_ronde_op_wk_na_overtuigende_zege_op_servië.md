---
layout: post
title: "Handbalsters naar volgende ronde op WK na overtuigende zege op Servië"
date: Thu, 05 Dec 2019 11:25:34 +0100
categories: 
- sport 
- algemeen 
externe_link: "https://nos.nl/l/2313357"
image: "https://nos.nl/data/image/2019/12/05/611468/1008x567.jpg"
aantal: 357
unieke: 232
bron: "NOS"
---

<p>De Nederlandse handbalsters hebben zich met een overtuigende zege op Servië verzekerd van de hoofdronde op het WK. Oranje versloeg het fysiek sterke Servië met 36-23.</p>
<p>De ploeg van Emmanuel Mayonnade begon sterk aan de alles-of-nietswedstrijd in het Japanse Kumamoto. Oranje was trefzeker en stond binnen een mum van tijd met 3-0 voor. Omdat het achterin potdicht zat en ook keepster Tess Wester weer eens ouderwets haar klasse toonde, liep Nederland verder uit. Slechts de rake vrije worpen van Kristina Liscevic hielden Servië in de race.</p>
<h2>Polman topscorer met acht doelpunten</h2>
<p>Bij rust was het verschil acht (20-12). Daarna werd de Nederlandse voorsprong aan de hand van de met scherp schietende Estavana Polman, Laura van der Heijden, Lois Abbingh en Kelly Dulfer stukje bij beetje uitgebouwd tot twaalf.</p>
<p>In het laatste kwartier kregen ook de bankspeelsters speeltijd. Zij weerden zich kranig, al ging de scherpte in de aanval wel achteruit. Servië wist het gat tijdelijk te verkleinen, maar in de slotfase zorgde Oranje met een aantal snelle break-outs voor een mooi toetje.</p>
<h2>'Geslaagde test'</h2>
<p>Estavana Polman was na de wedstrijd tevreden over het spel van haar ploeg. "Heerlijk, dit is waar je op wacht en dit is wat we kunnen. Het is nog steeds niet goed genoeg, maar ik denk dat we tevreden kunnen zijn met het spel van vandaag", aldus de topscorer.</p>
<p>"Dit was een test en ik denk dat we geslaagd zijn. De dekking stond beter, we vechten met z'n allen. En van daaruit kunnen we onze snelle tegenaanval spelen. Ik denk dat dat goed ging. We moeten dit nu vasthouden en ons voorbereiden op Noorwegen voor morgen", zei Polman.</p>
<h2>Winst was nodig</h2>
<p>Nederland begon het WK zaterdag met een valse start tegen Slovenië (32-26). Daarna volgden twee overwinningen op Angola (35-28) en Cuba (51-23). Om zeker te zijn van de hoofdronde had Nederland nog één goed resultaat nodig, vandaag tegen Servië of vrijdag tegen Noorwegen.</p>
<p>Nederland heeft plaatsing voor het olympisch kwalificatietoernooi nu ook nog in eigen hand. Daarvoor moet Oranje bij de eerste zeven landen op het WK eindigen. Alleen de ploeg die in Japan wereldkampioen wordt, plaatst zich direct voor de Spelen.</p>
