---
layout: post
title: "Drie duopresentatoren nieuwe talkshow NPO 1 bekend"
date: Mon, 09 Dec 2019 15:00:50 +0100
category: cultuur
externe_link: "https://nos.nl/l/2314008"
image: "https://nos.nl/data/image/2019/12/09/612894/1008x567.jpg"
aantal: 235
unieke: 155
author: "NOS"
---

<p>Er zijn drie duo's bekendgemaakt die de nieuwe talkshow Op1 zullen presenteren. Het gaat om Willemijn Veenhoven en Erik Dijkstra; Carrie ten Napel en Charles Groenhuijsen; en Sophie Hilbrand en Hugo Logtenberg. Binnenkort komt de NPO met meer presentatoren die het team uitbreiden.</p>
<p>Vanaf 6 januari ontvangen de duo's elke werkdag rond 22.30 uur verschillende gasten. De nieuwe talkshow op NPO 1 vervangt het tijdslot van Eva Jinek. Zij maakte in september bekend dat ze overstapt naar RTL.</p>
<h2>Vakkundigheid</h2>
<p>"Met roulerende duo's van verschillende afzenders onderstreept Op1 de veelzijdigheid van de NPO. Een herkenbaar programma met elke dag dezelfde vorm, en een wisselende signatuur. Dit nieuwe concept is een etalage van de vakkundigheid die de publieke omroep in huis heeft", aldus de NPO.</p>
<p>De redactie van Pauw en programmamakers van de deelnemende omroepen werken samen aan deze nieuwe talkshow. Jeroen Pauw zal later het programma ook gaan presenteren. Eerder vandaag liet Pauw weten te stoppen met zijn dagelijkse programma.</p>
<p>Willemijn Veenhoven is met name bekend als presentator van De Nieuws BV op NPO Radio 1 en Erik Dijkstra presenteert sinds vorig jaar het programma Per Seconde Wijzer. Carrie ten Napel is te zien als presentator van Droomhuis Gezocht en maakte vorig jaar haar debuut bij De Perstribune. Charles Groenhuijsen was jarenlang NOS-correspondent in de Verenigde Staten en presenteerde WNL op Zondag. Sophie Hilbrand presenteert programma's voor BNNVARA en Hugo Logtenberg is bekend van tv-programma Buitenhof.</p>
