---
layout: post
title: "Grote zorgen Tweede Kamer na onderzoek salafistische moskeescholen"
date: Tue, 10 Sep 2019 18:00:03 +0200
category: nieuws
externe_link: "https://nos.nl/l/2301159"
feature_image: "https://nos.nl/data/image/2019/09/10/576384/1008x567.jpg"
aantal: 425
unieke: 262
bron: NOS
---

<p>Kinderen op salafistische moskeescholen leren dat mensen met een ander geloof of levensovertuiging de doodstraf verdienen. Ook leren zij zich af te keren van de Nederlandse samenleving en de beginselen van gelijkheid en vrijheid.</p>
<p>Op verschillende moskeescholen onderwijzen docenten dat moslimjongeren moéten vertrekken uit dit 'ongelovige land' om zich te vestigen in een islamitisch land. Dat blijkt uit onderzoek van Nieuwsuur en NRC Handelsblad naar salafistische instellingen die buiten het reguliere onderwijs vallen.</p>
<h2>Geschokt</h2>
<p>Zowel in de politiek als binnen de islamitische gemeenschap is onthutst gereageerd. Fractievoorzitter Gert-Jan Segers van de ChristenUnie en VVD-voorman Klaas Dijkhoff willen de wet laten aanpassen zodat de onderwijsinspectie na signalen ook kan ingrijpen in het informele onderwijs, waar het nu alleen reguliere scholen kan inspecteren.</p>
<p>Ook de Marokkaans-Nederlandse gemeenschap reageert geschokt. Een sjeik, imam en islamdocent, actief in traditionele Marokkaanse moskeeën, noemen de salafistische lessen "afschuwelijk".</p>
<p>Nieuwsuur en NRC deden onderzoek naar tientallen onderwijscentra die salafistisch zijn of sterk door het salafisme worden beïnvloed, en bestudeerden het lesmateriaal voor verschillende leeftijdsgroepen. Docenten door het hele land verheerlijken een systeem waarbij straffen uit de sharia, de islamitische wetgeving, gelden.</p>
<h2>Doden met een zwaard</h2>
<p>Tijdens de lessen en uit de boeken leren kinderen welke groepen en soorten mensen 'vijanden' of 'ongelovigen' zijn, en gaat het over de doodstraf die onder anderen overspeligen, homoseksuelen, afvalligen of zogeheten 'tovenaars' verdienen. Kinderen krijgen hierbij invuloefeningen en multiple choice vragen. Ze moeten bijvoorbeeld kiezen welke straf de juiste is: a. zweepslagen, b. stenigen, c. doden met een zwaard.</p>
<p>Binnen het informele islamitische onderwijs wordt het salafisme, een fundamentalistische stroming binnen de islam, steeds invloedrijker. Nieuwsuur en NRC identificeerden minstens vijftig onderwijsplekken die salafistisch zijn of er sterk door worden beïnvloed. Hier volgen meer dan duizend kinderen 's avonds of in het weekend islamitische lessen.</p>
<h2>Bedreigen</h2>
<p>Said Bouharrou van de Raad van Marokkaanse Moskeeën maakt zich ernstige zorgen over de invloed van het salafisme binnen het islamonderwijs in Nederland, die ook hij ziet groeien. "Het is vijf voor twaalf", zegt hij. Volgens Bouharrou maken verschillende Marokkaans-Nederlandse imams zich zorgen maar durven zij zich niet altijd uit te spreken uit angst voor represailles.</p>
<p>Salafisten zouden meer gematigde imams bedreigen en onder druk zetten. Vorig jaar bleek uit onderzoek van Nieuwsuur en NRC dat tientallen islamitische organisaties in Nederland de afgelopen jaren financiering kregen of aanvroegen uit de Golfstaten.</p>
<p>Die geldstromen zijn omstreden vanwege de zorg dat hiermee het salafisme naar Nederlandse gebedshuizen wordt geëxporteerd. De Tweede Kamer vraagt al jaren om transparantie over de geldstromen.</p>
<p>Zie hieronder het onderzoek naar de financiering van islamitische organisaties in Nederland.</p>
