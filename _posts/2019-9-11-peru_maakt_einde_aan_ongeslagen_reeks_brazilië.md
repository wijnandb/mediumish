---
layout: post
title: "Peru maakt einde aan ongeslagen reeks Brazilië"
date: Wed, 11 Sep 2019 09:07:28 +0200
category: sport
externe_link: "https://nos.nl/l/2301219"
feature_image: "https://nos.nl/data/image/2019/09/11/576490/1008x567.jpg"
aantal: 295
unieke: 205
bron: NOS
---

<p>Brazilië heeft voor het eerst in zeventien wedstrijden weer eens verloren. De ploeg van bondscoach Tite, die een basisplaats overhad voor Ajax-speler David Neres, ging in een oefenwedstrijd tegen Peru onderuit: 0-1.</p>
<p>Het duel werd gespeeld in de Amerikaanse stad Los Angeles, twee maanden nadat de teams tegenover elkaar stonden in de finale van de Copa America. Die wedstrijd werd nog met 3-1 gewonnen door Brazilië.</p>
<p>Dit keer waren er genoeg kansen voor Brazilië in de eerste helft, maar gescoord werd er niet. Neres was nagenoeg onzichtbaar. Hij en Roberto Firmino werden kort na rust vervangen door Lucas Paquetá en Neymar, maar ook zij konden het verschil niet maken. Het was Peru, waar Feyenoorder Renato Tapia de hele wedstrijd meedeed, dat aan het langste eind trok. In de 85ste minuut kopte verdediger Luis Abram raak.</p>
<p>Het was de eerste nederlaag voor Brazilië sinds het WK van 2018 in Rusland, waar in de kwartfinales werd verloren van België.</p>
<p>Ook in San Antonio, in de staat Texas, stond een aardige oefeninterland op het programma: Argentinië - Mexico. Twee Ajacieden stonden aan de aftrap, Nicolás Tagliafico bij Argentinië en Edson Álvarez bij Mexico.</p>
<p>Het was al vrij snel duidelijk dat het niet de avond zou worden van de Mexicanen, bij wie oud-PSV'er Hirving Lozano ook in de basis stond. Nog voor rust stond er 4-0 op het scorebord, mede door de Argentijnse spits Lautaro Martínez.</p>
<p>De spits van Internazionale profiteerde optimaal van de wankele Mexicaanse defensie en schoot driemaal raak. Bij rust werd hij bedankt voor zijn diensten en mocht Juventus-spits Paulo Dybala het overnemen. Gescoord werd er niet meer.</p>
<p>Lionel Messi deed niet mee; hij zit een schorsing van drie maanden uit vanwege laatdunkende opmerkingen over officials van de Zuid-Amerikaanse voetbalfederatie Conmebol. Messi had hen corrupt genoemd.</p>
