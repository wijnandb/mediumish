---
layout: post
title: "Mollema en Terpstra ondersteunen Van der Poel op WK"
date: Mon, 09 Sep 2019 17:27:32 +0200
categories: 
- sport 
- wielrennen 
externe_link: "https://nos.nl/l/2301005"
feature_image: "https://nos.nl/data/image/2019/08/04/568172/1008x567.jpg"
aantal: 245
unieke: 173
bron: NOS
---

<p>Bondscoaches Koos Moerenhout en Loes Gunnewijk hebben hun selecties bekendgemaakt voor de WK wielrennen op de weg. Die worden van 22 tot en met 29 september gehouden in het Engelse graafschap Yorkshire.</p>
<p>Mathieu van der Poel was de al eerder aangewezen kopman van de ploeg voor de wegwedstrijd op 29 september. Hij wordt daarin bijgestaan door Niki Terpstra, Bauke Mollema, Dylan van Baarle, Sebastian Langeveld, Jos van Emden, Mike Teunissen en Pieter Weening.</p>
<p>Van Baarle en Van Emden nemen op 25 september ook de tijdrit voor hun rekening. "We hebben een mooie ploeg kunnen samenstellen waarmee we op jacht kunnen gaan naar eremetaal", stelde mannencoach Moerenhout tevreden vast.</p>
<h2>Meerdere scenario's</h2>
<p>Bij de vrouwen verschijnen uittredend wereldkampioene Anna van der Breggen, Chantal Blaak, Annemiek van Vleuten, Marianne Vos, Lucinda Brand, Floortje Mackaij, Amy Pieters en Demi Vollering aan de start van de wedstrijd in lijn.</p>
<p>Titelverdedigster Van Vleuten, Van der Breggen en Brand komen ook op de tijdrit in actie.</p>
<p>"Het is geen verrassing dat we tot de favorieten behoren", aldus vrouwencoach Loes Gunnewijk. Ze kan niet beschikken over Ellen van Dijk, die in de Boels Ladies Tour een zware blessure opliep, maar Gunnewijk heeft een ploeg die, in haar ogen, met meerdere wedstrijdscenario's overweg kan.</p>
<h2>Gemengde aflossing</h2>
<p>Er wordt bij de WK ook een gemengde aflossing afgewerkt. Daar nemen Mollema, Van Emden, Koen Bouwman, Pieters, Brand en Riejanne Markus de honneurs waar namens Nederland, dat onlangs in Alkmaar op dit onderdeel de Europese titel veroverde.</p>
