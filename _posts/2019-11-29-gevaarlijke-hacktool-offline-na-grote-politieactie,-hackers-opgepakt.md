---
layout: post
title: "Gevaarlijke hacktool offline na grote politieactie, hackers opgepakt"
date: Fri, 29 Nov 2019 13:14:54 +0100
category: tech
externe_link: "https://nos.nl/l/2312554"
image: "https://nos.nl/data/image/2019/11/29/599059/1008x567.jpg"
aantal: 327
unieke: 216
author: "NOS"
---

<p>Bij een internationale politieactie zijn meerdere verkopers en gebruikers van een gevaarlijke hacktool opgepakt. Met de tool konden hackers de computers van vele duizenden slachtoffers volledig overnemen en controleren. Het programma is offline gehaald.</p>
<p>Er zijn dertien mensen aangehouden in Zweden, België en het Verenigd Koninkrijk. In Nederland deed de politie op acht verschillende plaatsen huiszoekingen, maar zijn nog geen aanhoudingen verricht.</p>
<p>Van de Nederlandse verdachten, variërend in leeftijd tussen de 20 en 36, zijn onder meer laptops, mobiele telefoons, desktops, tablets en harde schijven in beslag genomen. De politie verwacht hen binnenkort op te pakken.</p>
<h2>RAT</h2>
<p>Het programma IM-RAT (Imminent Monitor Remote Access Trojan), waarvan de hackers gebruikmaakten, kan veel schade aanrichten. "Als deze verraderlijke RAT eenmaal was geïnstalleerd op de computer van een slachtoffer, gaf deze tool de cybercriminelen de vrije hand over de machine van het slachtoffer", zegt teamleider Cybercrime Fred Ootes.</p>
<p>Gebruikers konden onder meer antivirus- en antimalwaresoftware uitschakelen, gegevens en wachtwoorden stelen en de slachtoffers ongemerkt via hun webcams bekijken. "Dat alles zou kunnen worden gedaan zonder medeweten van het slachtoffer." De tool was te koop vanaf 25 dollar.</p>
<h2>2500 slachtoffers</h2>
<p>Een van de Nederlandse verdachten heeft 2500 slachtoffers gemaakt, zegt Ootes. "Heb je een kopie van je paspoort op je computer staan? Het kan dat dat via deze spyware wordt verkocht op het dark web. En je weet niet eens dat ze bij jou op de computer hebben gezeten."</p>
<p>De tool werd in 124 landen gebruikt en aan meer dan 14.500 kopers verkocht. Volgens de politie konden sommige slachtoffers van RAT hun gegevens alleen terugkrijgen na betaling. Enkele slachtoffers van deze vorm van chantage hebben aangifte gedaan.</p>
<p>Het hackprogramma is offline gehaald en kan niet langer worden gebruikt door degenen die het hebben gekocht of nog op hun computer hebben staan.</p>
<p>Bij de actie waren rechercheurs, officieren van justitie en onderzoeksrechters uit verschillende Europese landen, maar ook Colombia en Australië, betrokken. Het onderzoek werd vorig jaar gestart door de Australische politie.</p>
