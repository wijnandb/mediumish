---
layout: post
title: "Welkome zege Utrecht op Groningen dankzij ontevreden Ramselaar"
date: Sun, 08 Dec 2019 16:27:35 +0100
category: voetbal
externe_link: "https://nos.nl/l/2313875"
image: "https://nos.nl/data/image/2019/12/08/612668/1008x567.jpg"
aantal: 391
unieke: 263
bron: "NOS"
---

<p>FC Utrecht heeft na drie opeenvolgende eredivisienederlagen weer een overwinning geboekt. De ploeg van trainer John van den Brom sprankelde niet in en tegen FC Groningen, maar een opleving van aangever Gyrano Kerk en matchwinner Bart Ramselaar was voldoende: 0-1.</p>
<p>Van den Brom kondigde vorige week zondag na het debacle tegen RKC Waalwijk (0-1) maatregelen aan, maar zette niet het mes in zijn basisopstelling. Václav Cerný kreeg voorin wel een basisplek ten koste van Jean-Christophe Bahebeck.</p>
<h2>Povere eerste helft</h2>
<p>Die omzetting had geen effect op het spel van Utrecht, dat net als Groningen het publiek een povere eerste helft voorschotelde in het halfvolle stadion.</p>
<p>Simon Gustafson had na 10 minuten wel 0-1 voor de Domstedelingen moeten maken (na een mooie pas van Sean Klaiber) toen hij oog-in-oog met doelman Sergio Padt koelbloedigheid miste.</p>
<p>Ook Gyrano Kerk had met wat meer precisie kunnen scoren. Zijn boogbal over de uitgekomen Padt werd echter door Ko Itakura van de lijn gehaald.</p>
<h2>Robben-actie Hrustic</h2>
<p>Groningen werd voor rust met name gevaarlijk via Ajdin Hrustic die aan de rechterkant na een 'Arjen Robben-actie' (naar binnentrekken en schieten) een meter naast schoot.</p>
<p>In de tweede helft speelde Groningen als herboren en werd Utrecht naar achteren gedrukt. Een gevaarlijke voorzet van Groninger Joel Asoro scheerde voor het doel van Maarten Paes langs alles en iedereen en even later schoot de aanvaller de bal net naast.</p>
<p>Het was wachten op de Groningse openingstreffer, maar de thuisploeg miste daadkracht om door te drukken. En dus trad de aloude voetbalwet in werking: het doelpunt viel in de slotfase aan de overkant.</p>
<p>De tot dusver onzichtbaar spelende Kerk zocht de achterlijn op en vond de voet van invaller Ramselaar (0-1). Het was voor Ramselaar zijn eerste eredivisietreffer sinds 13 december 2017 toen hij namens PSV scoorde. De tegenstander destijds? FC Groningen.</p>
<p>"Ik ben blij dat ik me de laatste twintig minuten heb kunnen laten gelden", zei matchwinner Ramselaar na afloop. De middenvelder baalt desalniettemin van zijn reserverol in de Domstad.</p>
<p>"Een van de redenen om terug naar Utrecht te gaan was om weer lekker te kunnen spelen, om mezelf te laten zien. Het is frustrerend om ernaast te staan. Dan kun je twee dingen doen: zielig doen of keihard werken. Ik denk dat het tweede op mij slaat."</p>
<p>Bekijk hieronder de reacties van Bart Ramselaar, John van den Brom en Danny Buijs:</p>
