---
layout: post
title: "Twente heeft volgende ronde Champions League in zicht dankzij tiener Kalma"
date: Wed, 11 Sep 2019 21:14:55 +0200
category: sport
externe_link: "https://nos.nl/l/2301313"
feature_image: "https://nos.nl/data/image/2019/09/11/576634/1008x567.jpg"
aantal: 222
unieke: 154
bron: "NOS"
---

<p>De vrouwen van FC Twente hebben een grote stap gezet richting de laatste zestien in de Champions League. De uitwedstrijd tegen Sankt Pölten werd met ruime cijfers gewonnen (2-4).</p>
<p>Nieuweling Fenna Kalma was bij alle goals betrokken. De tiener (19) kwam deze zomer over van sc Heerenveen en had na tien minuten geluk dat de Oostenrijkse doelvrouw grof in de fout ging, waarna ze de bal voor het intikken had.</p>
<h2>Vlammend schot</h2>
<p>Ashleigh Weerden verdubbelde even later de marge met een vlammend schot vanaf de linkerflank, toen de voordeelregel werd toegepast nadat Kalma in een duel hard was aangepakt.</p>
<p>Kalma zelf benutte nog binnen het halfuur koeltjes een penalty, waarna ze ver in de tweede helft op de goede plek stond om, na een schot van Davinia Vanmechelen tegen de lat, de 0-4 binnen te koppen.</p>
<p>Twente-keepster Daphne van Domselaar, die er met een knappe redding nog voor had gezorgd dat de thuisclub zonder treffers aan de laatste tien minuten begon, moest uiteindelijk in de slotfase nog wel twee keer een bal uit het net vissen.</p>
<p>Een schitterende krul van invalster Jana Scharnböck verdween onhoudbaar in de verre hoek en door een ongelukkige eigen goal van Suzanne Giesen, vijf minuten voor tijd, mogen de Oostenrijkse vrouwen toch nog een sprankje hoop koesteren voor de return op 25 september in de Grolsch Veste.</p>
