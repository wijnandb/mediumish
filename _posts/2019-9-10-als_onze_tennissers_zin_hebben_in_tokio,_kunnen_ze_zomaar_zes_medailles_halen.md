---
layout: post
title: "Als onze tennissers zin hebben in Tokio, kunnen ze zomaar zes medailles halen"
date: Tue, 10 Sep 2019 09:42:36 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/9PhBmeKbrhc/2301092"
feature_image: "https://nos.nl/data/image/2019/09/10/576291/1008x567.jpg"
aantal: 695
unieke: 368
bron: NOS
---

<p>Nu de US Open voorbij zijn, zit ook het grandslamseizoen erop voor de tennisprofs. Dat wordt volgend jaar onderbroken voor nog een groot evenement: de Olympische Spelen. In Tokio zou Nederland zomaar zes medailles kunnen halen.</p>
<p>Zoals het er nu naar uitziet, liggen er straks tickets klaar voor Kiki Bertens in het enkelspel en dubbelspel, voor Demi Schuurs in het dubbelspel en bij de mannen kunnen Robin Haase, Wesley Koolhof, Jean-Julien Rojer en Matwé Middelkoop uitkomen in het dubbelspel. Nederland zou dan aan vier onderdelen mee kunnen doen.</p>
<h2>'Geen idee of ik ga'</h2>
<p>Wie met wie gaat spelen en wie er ook echt naar Tokio wil, zijn vragen waar de tennissers zich echter nog niet mee bezighouden. "Echt totaal niet. Ik heb geen idee of ik überhaupt ga, of ik dat wil en of het in mijn schema past. Daar ga ik pas na dit seizoen aan denken", aldus Kiki Bertens.</p>
<p>Bertens is momenteel toptienspeelster in het enkelspel en dat geldt voor Demi Schuurs in het dubbelspel. Bij de mannen staan Wesley Koolhof en Jean-Julien Rojer in de top-20 met Robin Haase (32) en Matwé Middelkoop (61) in hun kielzog.</p>
<p>"Er zijn wel wat medailles te halen", weet Schuurs. "Voor mij is het een vraagteken. Als ik volgend jaar niet meer in de top-10 sta, ben ik afhankelijk van Kiki of zij speelt of niet. Zij weet dat het voor mij een droom is om in Tokio voor een medaille te gaan."</p>
<h2>Grandslams gaan voor de Spelen</h2>
<p>De Spelen zijn lang niet voor iedere tennisser een droom, dat zijn de grandslamtoernooien. Haase: "Ook bij basketbal, voetbal en golf zijn de Spelen niet zo belangrijk. Wij hebben zelf al zulke grote evenementen dat we anders naar de Spelen kijken. Maar ik vind het gaaf om voor mijn land uit te komen. Ik zou heel graag nog een keer gaan."</p>
<p>Haase deed al twee keer mee aan de Spelen in het enkelspel en dubbelspel, maar won nog nooit een wedstrijd. Ook bij Bertens bleef de teller na een deelname op nul staan. Alleen Kristie Boogert en Miriam Oremans haalden ooit een medaille voor Nederland. Zij wonnen in 2000 zilver in het dubbelspel. Ze verloren van de zusjes Williams.</p>
<p>De Nederlandse tennisbond KNLTB laat de keuze aan de spelers zelf of ze naar Tokio gaan. Haase: "Als iemand zou zeggen dat ik naar Azië moet en mijn eigen carrière niet als eerste prioriteit mag stellen, zou die knettergek zijn. Laat ik het maar gewoon zo zeggen. Ik bepaal met mijn eigen team mijn schema."</p>
<h2>Wordt dit de opstelling?</h2>
<p>Voor Tokio 2020 zou zomaar de opstelling zoals die hieronder staat van toepassing kunnen zijn, mits alle spelers fit blijven, hun huidige ranking niet drastisch verslechtert of de onderlinge verhoudingen verschuiven.</p>
<p>Enkelspel vrouw: Kiki Bertens</p>
<p>Enkelspel man: -</p>
<p>Dubbelspel vrouw: Demi Schuurs/Kiki Bertens (hebben vaker samen gespeeld en titels gewonnen)</p>
<p>Dubbelspel man: Wesley Koolhof/Robin Haase (zijn sinds kort een vast en zeer succesvol duo) en Jean-Julien Rojer/Matwé Middelkoop (zijn in principe op elkaar aangewezen omdat Haase en Koolhof een vast koppel zijn)</p>
<p>Gemengd dubbelspel: Kiki Bertens/Wesley Koolhof en Demi Schuurs/Robin Haase, Jean-Julien Rojer of Matwé Middelkoop</p>
<p>"Ha, dat klinkt voor mij prima", zegt Koolhof. "Maar dan moet Kiki enkel, dubbel en gemengd spelen en ik weet niet of ze dat wil. We zullen goede afspraken moeten maken en zien wat we daar gaan doen."</p>
<p>Middelkoop: "Nou, voor die opstelling wil ik best tekenen. We hebben zoveel goede combinaties in het dubbelspel, dat is iets speciaals voor zo'n klein landje. Ik heb het idee dat we er met heel veel mensen heengaan en dat is erg leuk."</p>
<p>Haase houdt net als Bertens, die nog een keer een Fed Cup-duel voor Nederland moet spelen om echt naar Tokio te kunnen gaan, duidelijk een slag om de arm. Ook omdat hij (nog) niet in aanmerking komt voor het enkelspel. "Eerlijk gezegd weet ik niet of ik alleen voor de dubbel zou gaan of niet."</p>
<p>Het tennistoernooi van de Olympische Spelen wordt in Tokio tussen 25 juli en 2 augustus afgewerkt op hardcourtbanen. Dat is vlak na Wimbledon en net voor de eerste grote Amerikaanse hardcourttoernooien richting de US Open.</p><img src="http://feeds.feedburner.com/~r/nossporttennis/~4/9PhBmeKbrhc" height="1" width="1" alt=""/>
