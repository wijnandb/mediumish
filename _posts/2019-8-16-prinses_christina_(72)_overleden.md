---
layout: post
title: "Prinses Christina (72) overleden"
date: Fri, 16 Aug 2019 09:17:05 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/e4bx49wsAes/2297726"
feature_image: "https://nos.nl/data/image/2019/08/16/570466/1008x567.jpg"
aantal: 450
unieke: 270
bron: NOS
---

<p>Prinses Christina is op 72-jarige leeftijd overleden. Ze leed al enige jaren aan botkanker.</p>
<p>Christina overleed vanmorgen op het complex van Paleis Noordeinde, delen koning Willem-Alexander, Máxima en prinses Beatrix "met groot verdriet" mede, aldus de RVD.</p>
<p>Op NPO 1 wordt na het NOS Journaal van 20.00 uur een biografie van de prinses uitgezonden.</p>
<p>Het lichaam van prinses Christina wordt overgebracht naar de Koepel van Fagel in de tuin van Paleis Noordeinde, waar in besloten kring afscheid wordt genomen. Ook de crematie is besloten.</p>
<p>In verband met het overlijden van Christina is de openstelling van Paleis Noordeinde en van het Koninklijk Staldepartement vandaag en morgen afgelast. De openstelling volgende week vrijdag en zaterdag gaat wel door.</p>
<p>Er is door de familie een condoleanceregister geopend. Daar stromen de condoleances binnen. "Mijn condoleances aan de kinderen van prinses Christina, de zussen van de prinses en de familieleden. Ze was een hele leve prinses met een groot hart voor de mensen", schrijft Bea Abrahams. "Zij was een vrouw die ondanks haar handicap positief en sociaal in het leven stond en zich ondanks haar afkomst bescheiden opstelde", schrijft Klaas van Buiten.</p>
<h2>Vierde dochter</h2>
<p>Christina koos al op jonge leeftijd voor een leven buiten de schijnwerpers. Ze bleef daardoor voor het grote publiek de minst bekende zus van Beatrix en tante van Willem-Alexander.</p>
<p>Christina was de jongste zus van prinses Beatrix. Ze werd op 18 februari 1947 geboren als prinses Marijke, de vierde dochter van koningin Juliana en prins Bernhard. Later veranderde ze haar naam in haar tweede naam Christina.</p>
<p>Al snel bleek dat ze een ernstige oogaandoening had, doordat haar moeder Juliana tijdens de zwangerschap rodehond had gehad. De koningin riep daarom de hulp in van gebedsgenezeres Greet Hofmans, wat leidde tot huwelijksproblemen en een constitutionele crisis. Prins Bernhard was niet gediend van de invloed die zij kreeg op zijn vrouw.</p>
<p>Ze koos voor een muziekopleiding buiten Nederland: in Canada en de Verenigde Staten vond ze de anonimiteit waar ze naar zocht.</p>
<h2>Veiling</h2>
<p>In 1975 trouwde de prinses met Jorge Guillermo, met wie ze drie kinderen kreeg: Bernardo, Nicolás en Juliana. Omdat ze geen toestemming had gevraagd kwam ze door het huwelijk niet meer in aanmerking voor troonsopvolging. In 1996 kwam een einde aan het huwelijk. Christina woonde onder meer in New York en Italië.</p>
<p>Begin van dit jaar kwam Christina in het nieuws, nadat ze een aantal schilderijen had laten veilen bij Sotheby's in New York, waaronder een kostbare Rubens. Nederlandse musea waren verontwaardigd en vonden dat de werken eerst aan Nederlandse musea aangeboden hadden moeten worden.</p>
<p>In juni vorig jaar werd bekend dat botkanker bij de prinses was vastgesteld.</p>
<p>Een terugblik op het leven van prinses Christina: </p><img src="http://feeds.feedburner.com/~r/nosnieuwskoningshuis/~4/e4bx49wsAes" height="1" width="1" alt=""/>
