---
layout: post
title: "Schorsing voor schaatser Lee Seung-hoon wegens mishandelen teamgenoten"
date: Wed, 10 Jul 2019 08:32:13 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/lRhwHQ2ioXc/2292827"
feature_image: "https://nos.nl/data/image/2019/07/10/562437/1008x567.jpg"
aantal: 210
unieke: 148
bron: NOS
---

<p>Schaatser Lee Seung-hoon is voor een jaar geschorst wegens het mishandelen van twee jongere teamgenoten. Hij kan nog in beroep gaan bij het olympisch comité van Zuid-Korea.</p>
<p>De Koreaanse schaatsbond acht bewezen dat Lee zijn teamgenoten meerdere keren mishandeld heeft. Het gaat om incidenten in 2011, 2013 en 2016 in een hotel, een restaurant en bij internationale races.</p>
<p>De 31-jarige Lee geldt als de succesvolste Zuid-Koreaanse langebaanschaatser ooit. Hij won in 2010 na de foute wissel van Sven Kramer olympisch goud op de 10.000 meter en greep in 2018 olympisch goud op de massastart.</p>
<p>Vorig seizoen reed Lee nog enkele marathons in Nederland. We maakten toen onderstaande reportage:</p>
<p>Bij AB Vakwerk, de marathonploeg waarbij Lee onder contract staat, weet men nog niet wat de gevolgen van Lee's schorsing zijn voor diens marathonseizoen.</p>
<p>"Lee zou komende winter louter kunstijswedstrijden voor ons rijden", aldus teammanager Teun Breedijk. "En na het begin van het seizoen zou hij terug naar Zuid-Korea afreizen in verband met de olympische kwalificaties aldaar. Hoe dat nu gaat lopen is voor ons nog onduidelijk."</p>
<p>"Ik neem wel aan dat de KNSB een officiële schorsing van Lee zal overnemen, en zou me kunnen voorstellen dat onze sponsor niet met het gedrag van Lee geassocieerd wil worden."</p><img src="http://feeds.feedburner.com/~r/nossportschaatsen/~4/lRhwHQ2ioXc" height="1" width="1" alt=""/>
