---
layout: post
title: "Derde ritzege Groenewegen in Groot-Brittannië, Van der Poel leider af"
date: Wed, 11 Sep 2019 17:03:13 +0200
category: sport
externe_link: "https://nos.nl/l/2301279"
feature_image: "https://nos.nl/data/image/2019/09/11/576584/1008x567.jpg"
aantal: 177
unieke: 123
bron: NOS
---

<p>Dylan Groenewegen heeft voor de derde keer in vijf dagen een ritzege geboekt in de Ronde van Groot-Brittannië. De winnaar van de eerste en derde etappe was in de vijfde etappe na 174 kilometer fietsen ongenaakbaar in de massasprint in Birkenhead Park.</p>
<p>Mathieu van der Poel pakte gisteren de dagzege en veroverde en passant de groene leiderstrui. Die raakte hij vandaag alweer kwijt aan de Italiaan Matteo Trentin, die als derde over de finish kwam en dankzij bonificatieseconden een marge van drie seconden opbouwde ten opzichte van zijn Nederlandse rivaal.</p>
<h2>Sunweb trekt sprint aan</h2>
<p>Nadat woensdag een vlucht van de Britten Jake Scott, Rob Scott, Matthew Bostock en de Deen Emil Vinjebo teniet was gedaan - Vinjebo moest er zes kilometer voor de meet als laatste aan geloven - trok de Sunweb-formatie de sprint aan voor Cees Bol. De door Mike Teunissen gebrachte Groenewegen profiteerde optimaal en vloog Bol in de laatste meters voorbij.</p>
<p>Donderdag gaat de Tour of Britain verder met een individuele tijdrit over ruim veertien kilometer rond Pershore, een plaats tussen Birmingham en Bristol.</p>
