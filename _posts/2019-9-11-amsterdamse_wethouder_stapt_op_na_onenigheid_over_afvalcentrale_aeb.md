---
layout: post
title: "Amsterdamse wethouder stapt op na onenigheid over afvalcentrale AEB"
date: Wed, 11 Sep 2019 10:29:04 +0200
categories: 
- financieel 
- economie 
externe_link: "https://nos.nl/l/2301228"
feature_image: "https://nos.nl/data/image/2019/09/11/576503/1008x567.jpg"
aantal: 336
unieke: 203
bron: NOS
---

<p>De Amsterdamse wethouder en locoburgemeester Kock stapt op, omdat hij er met de rest van het college niet uitkomt over wat er met de noodlijdende afvalcentrale AEB moet gebeuren. Udo Kock (D66) wil dat de afvalcentrale volledig wordt geprivatiseerd.</p>
<p>De wethouder wil voorkomen dat Amsterdam een rekening moet betalen van naar schatting 50 tot 100 miljoen euro die de AEB nodig heeft om orde op zaken te stellen. "Privatisering is niet de enig denkbare oplossing, maar andere, publieke opties zijn kostbaarder voor de gemeente en voor de Amsterdammer", schrijft Kock in een brief.</p>
<h2>Oplopende kosten</h2>
<p>Begin juli werden vier van de zes verbrandingsovens van AEB uitgezet, omdat na jarenlange bezuinigingen op onderhoud de veiligheid van het personeel niet meer gegarandeerd kon worden. De afvalverwerker kwam daarop in acute financiële nood.</p>
<p>Amsterdam heeft momenteel alle aandelen in AEB in handen en is daarmee ook verantwoordelijk voor de kosten van de afvalcentrale. Door het bedrijf volledig te privatisering worden deze kosten doorgegeven aan een nieuwe eigenaar en blijft de gemeente er niet mee zitten.</p>
<p>Sinds juli heeft de gemeente al minstens 6 miljoen euro gestoken in het noodlijdende AEB om acute problemen op te lossen en te voorkomen dat het vuil in Amsterdam zou blijven staan. Ook voordat de problemen ontstonden, had de gemeente al 145 miljoen euro aan AEB geleend.</p>
<h2>Potentiële kopers</h2>
<p>Er zouden volgens bronnen meerdere partijen geïnteresseerd zijn in de koop van AEB. Het Financieele Dagblad noemde al partijen als investeringsmaatschappij Waterland en het Duitse afvalconcern Remondis.</p>
<p>Toch heeft het college besloten om niet te privatiseren. Kock zegt geen verantwoordelijkheid te kunnen dragen voor dat besluit en stapt daarom op. De crisis rondom het afvalbedrijf lijkt hiermee compleet.</p>
<p>Het vertrek van Kock leidt vooralsnog niet tot een breuk in de Amsterdamse coalitie. "We verschillen van mening hoe om te gaan met AEB", zegt D66-fractievoorzitter Reinier van Dantzig. "Maar de insteek van D66 is om eruit te komen. Ik heb er vertrouwen in dat dat lukt." Amsterdam heeft een coalitie van Groenlinks, PvdA, SP en D66.</p>
