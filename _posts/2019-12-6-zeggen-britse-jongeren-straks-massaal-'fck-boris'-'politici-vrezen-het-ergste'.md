---
layout: post
title: "Zeggen Britse jongeren straks massaal 'Fck Boris'? 'Politici vrezen het ergste'"
date: Fri, 06 Dec 2019 19:23:01 +0100
category: nieuws
externe_link: "https://nos.nl/l/2313579"
image: "https://nos.nl/data/image/2019/12/06/612030/1008x567.jpg"
aantal: 746
unieke: 410
bron: "NOS"
---

<p>Nog zes dagen en dan gaan de Britten naar de stembus. De 19-jarige Milly Wright uit Uxbridge gaat dan voor het eerst stemmen. "Ik heb nog nooit gestemd bij de landelijke verkiezingen of bij referenda. Maar nu kan ik voor het eerst gebruikmaken van m'n stemrecht." En ze is zeker niet de enige jonge Brit die dat gaat doen.</p>
<p>Ruim 3 miljoen nieuwe kiezers hebben zich ingeschreven. Veel van hen zijn jonger dan 35 en hebben een voorkeur voor de Labourpartij. Dat maakt de jongerenstem een onzekere factor voor premier Boris Johnson en zijn Conservatieve Partij. In de laatste peilingen stevent hij af op een meerderheid, maar blijft dat zo?</p>
<p>Wright hoort tot de ultralinkse vleugel van Labour. Zij denkt dat jongeren een kleine revolutie kunnen veroorzaken, als ze op 12 december massaal gaan stemmen. "Het is spannend en het geeft een gevoel van macht. Je voelt echt dat er een beweging aan het ontstaan is. Dit bepaalt de politiek voor de komende generatie."</p>
<h2>Niet arrogant</h2>
<p>In Birmingham, tweehonderd kilometer verderop, organiseert de 22-jarige Saffiyah Khan, een bekende artiest en activist, politieke optredens. Vanavond wordt er gesproken over gezondheidszorg, klimaat en sociale ongelijkheid. Over brexit zijn de aanwezigen wat dubbel.</p>
<p>Khan zelf ook. "Ik zou voor de brexit stemmen als we een premier hadden die kon onderhandelen, die diplomatiek en pragmatisch was en een redelijk akkoord kon sluiten. Dan zou ik voor een vertrek uit de EU stemmen. Maar met Boris Johnson en Theresa May en dat soort lui wordt het blijven."</p>
<p>Volgens Khan zijn de Britse jongeren wel degelijk te bereiken door de politiek. "Maar dan moet je het niet arrogant aanpakken. Jongeren weten heus wel wat er speelt en ze zijn goed op de hoogte. Men is klaar met het ouderwetse idee dat je oudere mensen maar moet vertrouwen."</p>
<p>Het politieke verzet komt van alle kanten. Deze zomer zweept Stormzy, een van de bekendste Britse rappers, zo'n honderdduizend jongeren op tegen Boris Johnson. "Fck Boris", schreeuwt zijn publiek op het Glastonbury Festival. En daarmee is de toon gezet. Overal in het land worden FckBoris-evenementen georganiseerd.</p>
<p>Ook in Uxbridge, Johnson's eigen kiesdistrict. Dat kan nog van politieke kleur veranderen. Johnson staat er in de peilingen goed voor, maar jongeren kunnen dat nog be√Ønvloeden. En dat is een extra motivatie om te stemmen, zegt Milly Wright. "We kunnen een zittende premier wegstemmen. Dat speelt zeker mee. Jongeren willen heel graag geschiedenis schrijven."</p>
<h2>Marginale invloed</h2>
<p>Volgens Angus Hanton van de denktank Intergenerational Foundation zijn jongeren veel meer politiek betrokken sinds het brexit-referendum in 2016. Hij doet onderzoek naar kiesgedrag van jongeren en spreekt van een aardverschuiving. "Jongeren hebben gezien dat ze de doorslag kunnen geven."</p>
<p>Zelden lieten zoveel jonge mensen zich registreren als kiezer: dit jaar zijn er 2 miljoen nieuwe kiezers onder de 35. Duizenden studenten kunnen in Uxbridge dus het verschil maken. En dat maakt de oudere, conservatieve kiezer ongerust. Al twijfelen sommigen over de invloed die de jongeren zullen hebben.</p>
<p>"Het is nog de vraag of ze komen opdagen", zegt een vrouw op straat. "Ik denk dat stemmen meer iets is voor oudere mensen." Een man spreekt over "marginale invloed". "Ze gaan drinken en dan zien ze het licht." Een andere man benadrukt dat het belangrijk is dat jongeren kunnen stemmen. Al zou hij het jammer vinden als ze Johnson wegstemmen. "Ik wil dat hij blijft."</p>
<p>Volgens de laatste peilingen zou 60 procent van de jongste kiezers op de Labourpartij van Jeremy Corbyn stemmen. De studentenclub van de Conservatieven probeert jongeren op andere gedachten te brengen. De jonge voorzitter van de club vindt de FckBoris-slogan onbeschoft van toon.</p>
<p>"Het is niet erg Brits', zegt James Cantwell van the Young Conservatives. "Meestal gaat het er beschaafd aan toe in de Britse politiek. Je gaat elkaar niet te lijf, je scheldt elkaar niet uit. Maar Labour is dat vergeten. Zij zijn nu de partij van de haat in plaats van de partij van de rede."</p>
<p>Rapper Stormzy vindt dat hij met zijn politieke slogan geen haat verspreidt. Na zijn oproep om te stemmen stijgt het aantal registraties wel flink. "Dat is geweldig. Hij spreekt een generatie aan die geen vertrouwen had in de politiek", zegt Saffiyah Khan. "Stemmen had toch geen zin en niemand luisterde toch naar ze."</p>
<p>Volgens onderzoeker Angus Hanton houden sommige politici hun hart vast voor de komende verkiezingen. "Zij hebben beloftes gedaan aan de ouderen en de jongeren waren juist de klos. Bovendien zitten ze in kiesdistricten waar jongeren ze kunnen wegstemmen."</p>
