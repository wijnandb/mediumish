---
layout: post
title: "Nieuwe sidderaalsoort geeft sterkste stroomstoot van allemaal"
date: Wed, 11 Sep 2019 10:49:50 +0200
category: buitenland
externe_link: "http://feeds.nos.nl/~r/nosnieuwsbuitenland/~3/DERlqlO3Ob0/2301232"
feature_image: "https://nos.nl/data/image/2019/09/11/576509/1008x567.jpg"
aantal: 288
unieke: 193
bron: NOS
---

<p>In de Amazonedelta zijn twee nieuwe soorten sidderaal ontdekt. Een ervan, de Electrophorus voltai, kan een stroomschok geven van 860 volt. Dat is een nieuw record; tot nu toe was 650 het hoogste voltage ooit gemeten bij sidderalen.</p>
<p>Electrophorus varii is de naam van de andere onbekende soort. De ontdekking staat in het wetenschappelijk tijdschrift Nature Communications. </p>
<p>Voorheen werd aangenomen dat er maar een soort sidderaal was in het hele Zuid-Amerikaanse Amazonebekken: de Electrophorus electricus. Door 107 dna-monsters te onderzoeken werd het bestaan van twee nieuwe soorten aangetoond. Het uiterlijke verschil is miniem.</p>
<h2>Als een batterij</h2>
<p>Electrophorus voltai is "de sterkste generator van bio-elektriciteit" van het dierenrijk, zeggen de onderzoekers tegen The Guardian. De sidderaal was een inspiratiebron voor de uitvinding van de eerste batterij.</p>
<p>De zoetwatervissen kunnen ongeveer 2,5 meter lang worden. Ze gebruiken elektriciteit om te jagen, zichzelf te verdedigen en om te navigeren. Sidderalen hebben relatief slechte ogen.</p>
<p>De wetenschappers denken dat de drie soorten geÃ«volueerd zijn uit een hoofdsoort. De voltai is aangepast aan het leven in de hooglanden van het regenwoud. De varii leeft in de laaglanden en de electricus in het noordelijke deel van de Amazonedelta.</p>
<h2>Bosbranden</h2>
<p>De vondst illustreert de enorme biodiversiteit van het natuurgebied, waarover nog maar weinig bekend is, zegt het onderzoeksteam. "Ondanks de impact van de mensheid op het regenwoud de afgelopen 50 jaar kunnen we nog steeds grote nieuwe vissoorten ontdekken", zegt hoofdonderzoeker Carlos David de Santana.</p>
<p>Het is volgens hem erg belangrijk om de Amazone te beschermen tegen ontbossing. Daarmee verwijst hij naar de vele bosbranden in de Zuid-Amerikaanse jungle. Volgens NASA zijn de jaarlijkse bosbranden in de Amazone sinds 2010 niet meer zo talrijk en intens geweest als dit jaar.</p><img src="http://feeds.feedburner.com/~r/nosnieuwsbuitenland/~4/DERlqlO3Ob0" height="1" width="1" alt=""/>
