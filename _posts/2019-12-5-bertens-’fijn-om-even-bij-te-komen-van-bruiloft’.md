---
layout: post
title: "Bertens: ’Fijn om even bij te komen van bruiloft’"
date: Thu, 05 Dec 2019 16:10:49 +0100
category: tennis
externe_link: "https://www.telegraaf.nl/sport/1912420132/bertens-fijn-om-even-bij-te-komen-van-bruiloft"
image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9b0a09cc-1772-11ea-b184-02d1dbdc35d1.jpg"
aantal: 759
unieke: 401
bron: "De Telegraaf"
---

<p class="intro">Voor Kiki Bertens komt het goed uit dat het nieuwe tennisseizoen een week later dan vorig jaar van start gaat. Het zware seizoen dat achter haar ligt, heeft er fysiek maar ook mentaal behoorlijk ingehakt.</p> <p>„Het is een hectisch en lang jaar geweest”, zegt Bertens, die deze week in Ridderkerk haar racket weer heeft opgepakt. „Maar ik vind het fijn om nog even bij te komen, ook van mijn bruiloft en alles wat daarbij komt kijken. En een keertje thuis kerst vieren is ook wel een keer leuk.”</p><p>Bertens vliegt op 30 december naar Australië en speelt vanaf 6 januari in Brisbane haar eerste toernooi van 2020. De week extra komt Bertens, die lang doorspeelde om zich te plaatsen voor het eindejaarstoernooi WTA Finals, goed uit.</p><p>„Op adrenaline ging ik het afgelopen seizoen maar door. Achteraf was het gekkenwerk en ik ben veel te ver gegaan. Na het seizoen ben ik ook best wel ziek geworden”, aldus Bertens. „Ik kreeg in Azië al elke dag appjes van mijn ouders of het wel goed met me ging. Mijn moeder zei dat ik er met de dag slechter uit ging zien.”</p><p>Remko de Rijke</p><p>Haar fysieke trainer Remko de Rijke, sinds afgelopen weekend haar man, zoekt tijdens de voorbereiding op het nieuwe seizoen de juiste balans tussen ontspanning en inspanning. „Ze heeft nog nooit zo in het rood gestaan als na de WTA Finals”, aldus De Rijke. „We moeten nu niet schromen om af en toe een paar trainingsdagen eruit te gooien. Ik wil dat ze het nieuwe seizoen weer hongerig begint.”</p><p>Na het toernooi van Brisbane komt Bertens in actie in Adelaide, waarna ze afreist naar Melbourne voor de Australian Open. Het eerste grandslamtoernooi van het jaar begint op 20 januari.</p><p>Raemon Sluiter</p><p>Bertens gaat na de breuk met Raemon Sluiter in grote lijnen op dezelfde wijze verder. Ze heeft geen moment overwogen om een andere coach aan haar team toe te voegen en blijft ook gewoon op dezelfde locatie trainen.</p><p>„Ik sta liever met een goed gevoel op plaats 10 op de wereldranglijst dan dat ik ongelukkig ben als nummer 1.” Het is een veelzeggende uitspraak van Bertens, die zelf afscheid besloot te nemen van Sluiter.</p><p>Elise Tamaëla</p><p>In plaats van een nieuwe coach aan te stellen, werd haar fysiotherapeute annex assistent-coach Elise Tamaëla gepromoveerd tot hoofdcoach.</p><p>„Voor mij is het niet het belangrijkst dat iemand heel veel van tennis weet. Ik moet iemand echt kunnen vertrouwen, ermee kunnen lachen en er bijvoorbeeld gezellig mee kunnen eten”, aldus Bertens. „Ik houd het team liever zo klein mogelijk, zodat het qua vertrouwen goed voelt. Meer mensen zorgen alleen maar voor meer meningen. Er zijn ook ’teams’ die elkaar alleen op de baan zien, maar dat is niets voor mij.”</p><p>Vertrouwen</p><p>De Nederlandse coach Sven Groeneveld was beschikbaar, evenals andere gerenommeerde namen, maar Bertens heeft geen gesprekken gevoerd. „Bij mij duurt het best wel lang voordat ik iemand toelaat en vertrouw. Die tijd wil ik er niet in stoppen”, aldus de nummer 9 van de wereld. „We gaan gewoon op dezelfde voet verder als afgelopen seizoen. Op de grandslams waren de resultaten er niet, maar de ene week gaat het beter dan de andere week. Ik heb me op grandslams niet anders gevoeld dan de andere weken, waarin ik wel de titel pakte.”</p><p>Critici meenden dat Bertens door te breken met Sluiter kiest voor de meest veilige optie. „Het zal nooit goed zijn. Al win ik nu een grandslam en verlies ik de week erna weer in de eerste ronde, dan nog is er kritiek. Ik heb geleerd dat los te laten, want ik heb dat nu al zo vaak meegemaakt. Zo werkt het nou eenmaal in het tennis.”</p><p>Bertens maakte zélf de keuze met Sluiter te stoppen en dat is nou juist wat hij haar probeerde bij te brengen: haar eigen keuzes maken. „Het is denk ik veel mooier om op deze manier te stoppen, dan ergens halverwege het seizoen met onenigheid bijvoorbeeld”, aldus Bertens, die Sluiter zaterdag als gast verwelkomde op haar bruiloft.</p><p>„Ik ben erg trots op het hele traject dat ik met Raemon heb afgelegd. Van de zware weken naar de mooie momenten. Raemon heeft me geleerd altijd door te blijven gaan en te geloven in mezelf. De meeste mensen waren al na drie maanden gestopt als je ziet hoe onze samenwerking begon.”</p><p>Bang voor een terugval is Bertens niet. „Elise is net als Raemon hard, maar dan op haar eigen manier. En ik denk dat ik zelf nog het meest kritisch ben. Ik blijf zoeken naar de dingen die ik beter kan doen en hoop komend jaar mijn beste ranking te verbeteren.”</p>
