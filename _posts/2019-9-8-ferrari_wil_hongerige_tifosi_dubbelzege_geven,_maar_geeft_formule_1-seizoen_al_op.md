---
layout: post
title: "Ferrari wil hongerige tifosi dubbelzege geven, maar geeft Formule 1-seizoen al op"
date: Sun, 08 Sep 2019 08:36:13 +0200
categories: 
- sport 
- autosport 
externe_link: "https://nos.nl/l/2300795"
feature_image: "https://nos.nl/data/image/2019/09/08/575785/1008x567.jpg"
aantal: 719
unieke: 426
bron: NOS
---

<p>Ferrari glimt van trots. Charles Leclerc won vorige week in België zijn eerste Grand Prix en start vandaag op het circuit van Monza van poleposition. Mooie cadeaus op het verjaardagsfeest van de Italiaanse renstal.</p>
<p>"We vierden op het Piazza del Duomo negentig jaar autosporthistorie. Het plein zal nooit meer zo mooi zijn", aldus Ferrari-coureur Sebastian Vettel. "Ik ben ook blij dat de race in Monza weer vijf jaar is veiliggesteld. Klassiekers horen op de kalender."</p>
<p>Ook teamgenoot Leclerc was onder de indruk van de viering van de negentigste verjaardag. "Ik heb nog nooit zoveel passie gezien. Ik hoop dat ik nog heel lang Ferrari-coureur mag zijn", aldus de Monegask, die in Monza zijn vierde poleposition pakte.</p>
<p>De jubelweek kan niet verbloemen dat de Italianen ploeteren, want Ferrari presteert ondermaats. Spa-Francorchamps was pas de eerste seizoenszege. De opluchting was groot, maar de Ferrariwereld draait door. De belangrijkste GP van het jaar staat immers voor de deur: de thuisrace op het Autodromo Nazionale di Monza.</p>
<p>Ferrari heeft de tifosi (de Italiaanse fans) op eigen bodem niet bepaald verwend. Fernando Alonso was in 2010 de laatste die de thuisrace in een Ferrari op zijn naam schreef.</p>
<p>"Ik had niet helemaal door hoeveel impact dat had. Dat besef kwam later pas. De ceremonie was overrompelend. Ik vierde mijn zege boven een rode zee", schetst de Spanjaard.</p>
<p>Alonso is gestopt in de Formule 1, maar is als McLaren-ambassadeur in Monza. "Ik kan hier eindeloos handtekeningen uitdelen. Het maakt de tifosi niks uit dat ik geen rood meer draag. Als je hen een thuiszege schenkt, zit je voor altijd in hun hart."</p>
<p>Italiaanse racefans koesteren het verleden, maar hunkeren naar een verse zege. "Hoog tijd dat we hier weer winnen", aldus Vettel. "Hier moeten we de fans belonen voor hun geduld. Ze verdienen het."</p>
<p>Vettel schreef Monza weliswaar drie keer op zijn naam, maar toen stond hij nog onder contract bij Red Bull. "Mijn overall had de verkeerde kleur."</p>
<p>De viervoudig wereldkampioen staat al ruim een jaar droog. Zijn laatste GP-zege: België 2018. Getergd: "Ik weet dat ik niet top heb gepresteerd, maar ik doe alles om dat recht te zetten. Als team scoren in Monza is cruciaal. Ik hoef niet te vertellen hoe belangrijk deze GP is voor Ferrari."</p>
<p>Vanaf startplek vier is Vettel een outsider. "In de race kan van alles gebeuren, zeker als het gaat regenen."</p>
<h2>'Fans gingen uit hun dak'</h2>
<p>Teamgenoot Leclerc (21) maakt de Monza-gekte voor het eerst mee als Ferrari-rijder. Hij is de jongste Ferrari-winnaar ooit in de Formule 1. "Ik ben blij dat ik nu een GP-zege op mijn naam heb. Dat haalt spanning weg en geeft vertrouwen. Het was ook mooi hoe de fans uit hun dak gingen bij mijn pole."</p>
<p>Leclerc heeft zijn eerste overwinning nog niet echt gevierd. "Geen tijd. Ik hoop dat het na dit weekend kan. Liefst met een thuiszege op zak. We moeten hier nogmaals pieken. Vergeet niet dat Lewis Hamilton me in Spa bijna te pakken had. Ze waren sneller dan we dachten."</p>
<p>Een tweede Ferrarizege op rij lijkt niettemin haalbare kaart. De 'Temple of Speed' lijkt voor de huidige Ferrari gebouwd. De auto is onverslaanbaar op rechte stukken. "Monza is vergelijkbaar met Spa. Een echt 'powercircuit'. Ferrari wil elke race winnen, maar dat zit er nog niet in. Daarom moeten we deze grijpen", legt Vettel uit.</p>
<p>Teambaas Mattia Binotto voelt de druk. "Dit is onze kans op een dubbel, maar alles moet perfect verlopen. België was geen dominante zege."</p>
<p>De Italiaanse teambaas is niet optimistisch over de rest van het seizoen. "Onze auto heeft zwakke plekken. Dat is geen geheim. Vooral op bochtige circuits hebben we problemen. We kunnen niet genoeg neerwaartse druk creëren."</p>
<h2>Verloren seizoen</h2>
<p>"De achilleshiel is niet snel te repareren", zegt Binotto. "We weten wat het probleem is. We werken er keihard aan, maar ik denk niet dat we het dit jaar kunnen oplossen. Wel zullen we in 2020 profiteren van de verbeteringen die we nu aanbrengen."</p>
<p>Binotto's woorden illustreren dat 2019 toch weer een verloren seizoen is voor Ferrari. Opnieuw is Mercedes de beste. Opnieuw moet de 'Scuderia' zich tevreden stellen met een tweede plek in het kampioenschap. Een fikse tegenvaller, na veelbelovende wintertests in Barcelona.</p>
<p>Bovendien moet Ferrari in de resterende acht races ook Max Verstappens Red Bull Racing nog achter zich zien te houden.</p>
