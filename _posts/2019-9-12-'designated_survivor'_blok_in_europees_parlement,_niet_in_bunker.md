---
layout: post
title: "'Designated survivor' Blok in Europees Parlement, niet in bunker"
date: Thu, 12 Sep 2019 16:06:20 +0200
category: nieuws
externe_link: "https://nos.nl/l/2301402"
feature_image: "https://nos.nl/data/image/2019/09/12/576764/1008x567.jpg"
aantal: 302
unieke: 196
bron: "NOS"
---

<p>Geen verstopte bunker, maar het Europees Parlement in Straatsburg. Waar minister Blok zich tijdens Prinsjesdag precies bevindt is dan wel niet meer geheim, feit blijft dat hij niet in de Ridderzaal zit en het kabinet daarmee een 'designated survivor' bezorgt.</p>
<p>Die term komt uit de Verenigde Staten, waar een lid van de regering zich bij belangrijke ceremoniële momenten schuilhoudt op een zwaarbeveiligde geheime locatie - voor het geval al zijn politieke collega's iets overkomt. "Het Europees Parlement is in ieder geval een van de best beveiligde gebouwen van Europa", zegt politiek verslaggever Arjan Noorlander. "Er komen regelmatig bewindspersonen, koningen en koninginnen langs."</p>
<p>Op sociale media zijn 'Stef Blok' en '#DesignatedSurvivor' vandaag trending topic. Veel mensen kennen het fenomeen van de gelijknamige Amerikaanse serie, die op Netflix wordt uitgezonden.</p>
<p>Maar het Nederlandse kabinet wilde met nadruk geen Netflixje spelen, zegt Noorlander. "Ze vinden het wel verstandig om iemand achter de hand te houden, maar willen dat niet spectaculairder maken dan het is. Het ging er vooral om dat er dinsdag iemand niet in de Ridderzaal zit."</p>
<p>De keuze voor Blok lijkt Noorlander dan ook logisch. De minister is dinsdag in Straatsburg, onder meer om kennis te maken met de nieuwe Nederlandse Europarlementariërs. "Dat kan niet altijd. En nu valt dat moment toevallig samen met Prinsjesdag."</p>
<p>Premier Rutte heeft hiermee dus een praktische manier gevonden om de motie van D66-Kamerlid Sneller uit te voeren, die twee jaar geleden om een designated survivor vroeg. Noorlander: "De oplossing die Rutte nu kiest, is eigenlijk een eenvoudige, zuinige uitvoering van die motie."</p>
<p>Overigens komt het wel vaker voor dat de minister van Buitenlandse Zaken niet aanwezig is in de Ridderzaal op de derde dinsdag van september. Zo is de minister ook wel eens in New York, als de Algemene Vergadering van de Verenigde Naties samenvalt met Prinsjesdag.</p>
