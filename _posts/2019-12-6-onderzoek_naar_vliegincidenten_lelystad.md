---
layout: post
title: "Onderzoek naar vliegincidenten Lelystad"
date: Fri, 06 Dec 2019 12:41:18 +0100
category: binnenland
externe_link: "https://www.telegraaf.nl/nieuws/2024582331/onderzoek-naar-vliegincidenten-lelystad"
image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8ad9566a-181d-11ea-bd49-0217670beecd.jpg"
aantal: 249
unieke: 161
bron: "De Telegraaf"
---

<p class="intro">De Onderzoeksraad voor Veiligheid (OVV) is vrijdag begonnen met een onderzoek naar vijf incidenten in het luchtruim boven Lelystad Airport. Daar kwamen in de maand november vijfmaal vliegtuigen dicht bij elkaar in de buurt. Het onderzoek gaat naar verwachting ongeveer een jaar duren.</p> <p>Vliegveld Lelystad heeft sinds 7 november een eigen luchtverkeersleiding. Dat is een voorbereiding op de voorgenomen opening van Lelystad als luchthaven voor vakantievluchten. Sindsdien zijn er veel klachten van piloten over onduidelijkheden. Of de vijf incidenten te maken hebben met de start van de luchtverkeersleiding moet blijken uit het onderzoek, aldus een woordvoerster van de OVV.</p><p>Verbetermaatregelen van kracht</p><p>Luchtverkeersleiding Nederland (LVNL) voert vanaf zaterdag twee verbetermaatregelen in voor Lelystad. Dat gebeurt op basis van de ervaringen in de eerste maand, aldus de LVNL. De Inspectie Leefomgeving en Transport ILT, die ook veel klachten ontving, stemt in met de aanpassingen.</p><p>Rust in de cockpit</p><p>Vanaf zaterdag hoeven vliegers minder informatie via de radiofrequentie te delen met de luchtverkeersleiders. Dat geeft volgens LVNL rust in de cockpit. In de eerste maand was er te veel communicatie tegelijk. Ook worden de vliegroutes boven Lelystad veranderd in eenrichtingsverkeer. Kleine toestellen gaan nu in zuidelijke richting vertrekken en komen vanaf de noordkant binnen.</p><p>Vliegveld Lelystad, geopend in 1973, wordt nu gebruikt voor klein zakelijk vliegverkeer, lestoestellen en hobbyvluchten. Het is de bedoeling dat Lelystad maximaal 45.000 vakantievluchten gaat overnemen van Schiphol. Wanneer dat gaat gebeuren is onduidelijk. Het ministerie van Infrastructuur hoopt dat de opening aanstaande is en laat daarom de luchtverkeersleiding alvast oefenen.</p>
