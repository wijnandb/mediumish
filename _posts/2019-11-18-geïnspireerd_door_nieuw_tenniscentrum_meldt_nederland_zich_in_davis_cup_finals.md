---
layout: post
title: "Geïnspireerd door nieuw tenniscentrum meldt Nederland zich in Davis Cup Finals"
date: Mon, 18 Nov 2019 10:09:38 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/oOAV8URT7jQ/2310957"
image: "https://nos.nl/data/image/2019/11/18/594060/1008x567.jpg"
aantal: 319
unieke: 213
bron: "NOS"
---

<p>Nederland gaat deze week met zeventien andere teams strijden om de Davis Cup. In de nieuw opgezette finaleweek in Madrid moet Oranje een poule met Groot-Brittannië en Kazachstan zien te overleven om de kwartfinales te halen.</p>
<p>De basis voor succes moet afgelopen periode zijn gelegd in het nieuwe - in december te openen - nationale tenniscentrum in Amstelveen. De nieuwe omgeving met alle moderne trainingsfaciliteiten heeft in ieder geval de nodige inspiratie gegeven.</p>
<p>"In Almere waren we onderdeel van een tennishal met andere activiteiten. Nu heb je echt het gevoel dat je met toptennis bezig bent", zegt captain Paul Haarhuis. En kopman Robin Haase: "Het is belangrijk dat je ergens komt waar het geen sleur wordt. Nou, dat zal hier niet zo snel gebeuren."</p>
<h2>Kwaliteitsimpuls?</h2>
<p>Zal het nieuwe complex het Nederlandse tennis de broodnodige kwaliteitsimpuls geven? Haarhuis: "De jeugd moet geïnspireerd zijn om het beste uit zichzelf te halen. Dat moet niet van een locatie afhangen, want dan ga je het niet redden."</p>
<p>Nederland begint de Davis Cup Finals dinsdag met een duel met Kazachstan. Er worden twee enkelspelen en een dubbelspel gespeeld. De zes groepswinnaars en de twee beste nummers twee gaan naar de kwartfinales.</p>
<p>"We zijn zeker geen favoriet in de poule, sowieso de underdog", zegt Haarhuis. "We hebben geen speler meer in de tophonderd, toch is Kazachstan te pakken. Groot-Brittannië is de favoriet voor de eindzege in de groep."</p>
<p>De Britten komen met voormalig nummer één van de wereld Andy Murray, die na een ingrijpende heupoperatie weer terug is op de tennisbaan en onlangs zelfs het toernooi van Antwerpen won.</p>
<p>"Hij was nog niet klaar met de sport en veel fans nog niet klaar met hem. Mooi om tegen hem te spelen. Het betekent wel dat onze kansen wat minder worden", stelt Haase.</p>
<p>Haarhuis blijft optimistisch. "Murray is nog niet de speler van een paar jaar geleden, dus ook daar zijn mogelijkheden."</p><img src="http://feeds.feedburner.com/~r/nossporttennis/~4/oOAV8URT7jQ" height="1" width="1" alt=""/>
