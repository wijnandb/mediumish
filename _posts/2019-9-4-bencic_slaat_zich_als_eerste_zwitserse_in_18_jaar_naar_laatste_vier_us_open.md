---
layout: post
title: "Bencic slaat zich als eerste Zwitserse in 18 jaar naar laatste vier US Open"
date: Wed, 04 Sep 2019 20:29:44 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/ZLHkNsUa6fM/2300361"
feature_image: "https://nos.nl/data/image/2019/09/04/574991/1008x567.jpg"
aantal: 200
unieke: 138
bron: NOS
---

<p>De 22-jarige Belinda Bencic is doorgedrongen tot de halve finales van de US Open. Ze is daarmee de eerste Zwitserse die dat presteert sinds Martina Hingis; zij bereikte in 2001 de laatste vier in New York.</p>
<p>Bencic, de nummer twaalf van de wereld, won woensdag in het Arthur Ashe-stadion in New York met 7-6 (5), 6-3 van haar trainingsmaatje Donna Vekic uit Kroatië.</p>
<h2>Ietwat saai duel</h2>
<p>De tennissters gaven elkaar in het ietwat saaie duel weinig toe. Vekic sloeg op 4-4 als eerste toe met een break, maar verzuimde vervolgens de set uit te serveren. Bencic sloeg in de tiebreak op haar vierde setpunt wel toe.</p>
<p>Vekic oogde onderwijl in haar eerste kwartfinale op een grandslamtoernooi erg gespannen. Ze overleefde in de tweede set op 2-2 nog twee breekkansen, maar op 3-3 ging het toch mis.</p>
<h2>Dit keer geen stunt</h2>
<p>De Kroatische won dit jaar al driemaal een duel na matchpoint tegen, maar zo'n stunt zat er nu niet in tegen Bencic, ook al werkte ze nog wel twee wedstrijdpunten weg.</p>
<p>Bencic versloeg eerder in New York titelverdedigster Naomi Osaka en staat voor de eerste keer in haar carrière in de halve eindstrijd op een grandslamtoernooi.</p><img src="http://feeds.feedburner.com/~r/nossporttennis/~4/ZLHkNsUa6fM" height="1" width="1" alt=""/>
