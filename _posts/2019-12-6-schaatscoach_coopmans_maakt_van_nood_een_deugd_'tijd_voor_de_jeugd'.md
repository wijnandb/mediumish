---
layout: post
title: "Schaatscoach Coopmans maakt van nood een deugd: 'Tijd voor de jeugd'"
date: Fri, 06 Dec 2019 06:10:48 +0100
categories: 
- sport 
- algemeen 
externe_link: "https://nos.nl/l/2313467"
image: "https://nos.nl/data/image/2019/12/06/611748/1008x567.jpg"
aantal: 462
unieke: 288
bron: "NOS"
---

<p>Wie zondag inschakelt om de wereldbekerwedstrijden schaatsen in het Kazachse Nur-Sultan te zien, zal toch even raar opkijken bij het ontwaren van de Nederlandse schaatsers op de ploegenachtervolging. Ze luisteren naar de namen Chris Huizinga, Marcel Bosker en Tjerk de Boer.</p>
<p>Geen toppers als Sven Kramer, Patrick Roest en Douwe de Vries dus. De een kampt met een blessure, de ander heeft komend weekeinde al een overvol programma en de derde is druk aan het trainen, zo luidt de verklaring.</p>
<p>Reden genoeg voor een paniekaanval bij de nieuwe bondscoach, Jan Coopmans, zou je denken. Maar dat blijkt geenszins het geval. "We doen met deze schaatsers ook zeker mee voor een medaille. En we halen zeker punten", stelt de 62-jarige keuzeheer nuchter vast. "Ze gaan gewoon een goed resultaat neerzetten."</p>
<p>Op basis van de eerste uitslagen van dit seizoen heeft Coopmans ook wel de luxe om even achterover te leunen. NOS-verslaggever Bert Maalderink somt het op: zes keer goud, vier keer zilver en één keer brons op de teamsprint, ploegenachtervolging en massastart.</p>
<p>"Dat is wel een mooi rijtje", erkent Coopmans. "Of dat door mij komt? Dat mag u ervan maken. Ik draai mijn rol erin, maar mensen moeten mee willen werken, anders gaat het niet lukken."</p>
<h2>Junioren aan de start in Nagano</h2>
<p>Mocht het nieuwe trio er dit weekeinde niet in slagen om plaatsing voor de WK afstanden veilig te stellen, dan is er in Nagano nog een kans. Maar naar die wereldbekerwedstrijden gaat zelfs geen enkele Nederlandse professionele langebaanschaatser.</p>
<p>En dus heeft Coopmans de volgende namen geselecteerd: Beau Snellink, Harm Visser en Jordy van Workum. "Dat zijn heel goede juniorenschaatsers."</p>
<p>Coopmans gaat nog iets nader in op de absentie van de profs in Nagano. "De allrounders willen investeren in trainingen om zich zo goed mogelijk te prepareren voor de hoogtepunten van het seizoen. Ik heb er alle begrip voor dat zij die keuze maken."</p>
<p>"Ik heb vervolgens met twee ervaren rijders gesproken en zij bedankten voor de uitnodiging. Daarna heb ik voor mezelf de beslissing genomen: het is tijd om de jeugd naar voren te schuiven. Zo heb ik van de nood een deugd gemaakt."</p>
<h2>Energiemanagement</h2>
<p>Coopmans spreekt in dat verband van energiemanagement. De absolute toppers moeten volgens hem af en toe rust krijgen. Patrick Roest is eventueel zondag wel beschikbaar voor de ploegenachtervolging in Nur-Sultan, maar het is in eerste instantie niet de bedoeling.</p>
<p>En dus heeft Coopmans dezer dagen vooral zijn ogen gericht op de jongeren. "Dit is het ideale moment om Chris Huizinga een kans te geven. Net als Tjerk de Boer."</p>
<p>Laatstgenoemde is voor het grote publiek een vrijwel onbekende naam, maar Coopmans geeft hoog op van de 20-jarige Fries. "Hij is een hele goede shorttracker geweest. Hij heeft de Jeugdspelen gehaald. Daar viel hij mij al op."</p>
