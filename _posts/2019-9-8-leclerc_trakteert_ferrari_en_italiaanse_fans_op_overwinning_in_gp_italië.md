---
layout: post
title: "Leclerc trakteert Ferrari en Italiaanse fans op overwinning in GP Italië"
date: Sun, 08 Sep 2019 16:32:27 +0200
categories: 
- sport 
- autosport 
externe_link: "https://nos.nl/l/2300845"
feature_image: "https://nos.nl/data/image/2019/09/08/575909/1008x567.jpg"
aantal: 395
unieke: 260
bron: NOS
---

<p>Charles Leclerc heeft de Grand Prix van Italië gewonnen. De coureur van Ferrari bleef op het circuit in Monza Mercedes-coureurs Valtteri Bottas en Lewis Hamilton voor.</p>
<p>Het was de eerste overwinning voor Ferrari op het thuiscircuit sinds 2010. Destijds schonk Fernando Alonso de fameuze renstal de overwinning.</p>
<h2>Droom</h2>
<p>"Hier winnen is een droom", zei de Monegask, die vorige week in België zijn eerste GP-zege boekte. "Dit voelt tien keer beter. Ik heb me nog nooit zo moe gevoeld na een race. We hebben de juiste strategie gevolgd. Dit is een dikverdiende zege."</p>
<p>Leclerc, startend vanaf poleposition, begon prima aan de race op Monza. Hij wist de beide Mercedessen net achter zich te houden.</p>
<p>De als negentiende vertrokken Verstappen kende een minder florissant begin. Hij botste op de hard remmende Sergio Pérez en moest de pit in om een nieuwe voorvleugel te halen.</p>
<p>Sebastian Vettel kon na de zesde ronde een topklassering al vergeten. Hij spinde en raakte bij terugkeer op de baan Lance Stroll. De jury bestrafte hem met een 'stop-and-go' en bovendien moest hij zijn Ferrari in de pit laten oplappen.</p>
<p>De tot een inhaalrace veroordeelde Verstappen werkte zich gestaag door het veld. Die opmars stokte achter de Racing Point van Pérez, waardoor Verstappen genoegen moest nemen met de achtste plaats.</p>
<h2>Leclerc houdt hoofd koel</h2>
<p>Hamilton zat na de pitstops bij Leclerc op de bumper en zette zijn Mercedes er in de 23ste ronde naast. Leclerc gaf echter geen krimp. Bottas wisselde ronden later van banden en kon daarna niet aanpikken.</p>
<p>Hamilton bleef op medium-banden lang in Leclercs spoor, die zelf het harde rubber had laten monteren. De keuze van de Monegask bleek een goede. De Ferrari-coureur maakte wel een keer een remfout in de chicane, maar dat foutje bleef zonder gevolgen.</p>
<p>Even later maakte ook Hamilton een remfout. Die slordigheid was wel kostbaar. De Brit moest namelijk de tweede plaats afstaan aan Bottas en kon zijn ploeggenoot in het verloop van de wedstrijd niet meer voorbijsteken.</p>
<h2>Onder druk</h2>
<p>"Het was niet echt onze race", constateerde Hamilton, die nog steeds riant aan de leiding gaat in het WK-klassement. "Bottas en ik hebben Leclerc zwaar onder druk gezet, maar Ferrari was hier de snelste."</p>
<p>In de slotfase kwam Bottas nog dichtbij Leclerc, maar de man in de rode bolide hield stand en bracht de tifosi in extase. "Meer konden we niet doen", stelde Bottas vast.</p>
