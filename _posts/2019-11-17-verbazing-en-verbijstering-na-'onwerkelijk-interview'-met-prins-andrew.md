---
layout: post
title: "Verbazing en verbijstering na 'onwerkelijk interview' met prins Andrew"
date: Sun, 17 Nov 2019 16:32:47 +0100
category: entertainment
externe_link: "http://feeds.nos.nl/~r/nosnieuwskoningshuis/~3/XaeFXdNMbfE/2310865"
image: "https://nos.nl/data/image/2019/11/17/593889/1008x567.jpg"
aantal: 577
unieke: 332
bron: "NOS"
---

<p>"Een van de meest verbazingwekkende interviews ooit" en "rampzalig en buitengewoon pijnlijk". In Groot-Brittannië is een stortvloed aan reacties gekomen op het spraakmakende interview met de Britse prins Andrew, dat gisteravond werd uitgezonden door de BBC.</p>
<p>Andrew (59) ging onder meer in op zijn banden met de wegens seksueel misbruik veroordeelde Amerikaanse miljonair Jeffrey Epstein. Veel mensen plaatsen vraagtekens bij de af en toe bizarre verklaringen van Andrew; ook de BBC-interviewer kon haar verbijstering soms nauwelijks onderdrukken.</p>
<p>De prins onderhield jarenlang banden met de omstreden bankier Epstein, ook nadat die in 2010 was veroordeeld. Zo zou Andrew in 2001 seks hebben gehad met de toen 17-jarige Virginia Giuffre, een vermeende seksslaaf van Epstein. Er is een foto van de twee samen, arm in arm. Maar Andrew zei zich niets te herinneren van dat moment, en ook zei hij te twijfelen aan de echtheid van de foto.</p>
<p>Hij wist zich wel nog precies te herinneren waar hij die betreffende avond, 18 jaar geleden was; in een Londens pizzarestaurant. Daar zou hij met zijn dochter hebben gegeten. Omdat dit voor hem iets ongebruikelijks zou zijn geweest, zegt hij zich dat nog goed te kunnen herinneren.</p>
<p>Op Twitter wordt cynisch gereageerd op dit 'pizza-excuus':</p>
<p>Ook meldde Giuffre dat Andrew tijdens hun ontmoeting erg zweette. Volgens de prins is dat een bewijs dat hij nooit met Giuffre naar bed is geweest, en ook daarvoor had hij een opmerkelijke verklaring. Door een medische aandoening die hij zou hebben opgelopen door een overdosis adrenaline tijdens de Falkland-oorlog, zou hij nauwelijks meer zweten.</p>
<p>"Het was op sommige momenten een onwerkelijk interview. Andrew kwam voortdurend links- en rechtsom met ontkenningen en dit soort opmerkelijke details die niemand zag aankomen", zegt correspondent Tim de Wit.</p>
<h2>Geen spijt</h2>
<p>Veel Britse media vallen vandaag over het BBC-interview. Royalty-journalist Charlie Proctor zei vooraf "een treinongeluk" te hebben verwacht. "Maar dit was een vliegtuig dat tegen een olietanker vloog, waardoor een tsunami ontstond die een kernexplosie veroorzaakte, zo slecht." De koningshuis-deskundige van de BBC noemt het interview "ondraaglijk".</p>
<p>Volgens The Mail On Sunday werd Andrew "vernederd". "Geen zweet en geen spijt", kopt de Sunday Mirror. Net als veel andere Britse media vindt de krant het stuitend dat de prins in het interview zei geen spijt te hebben van zijn banden met Epstein.</p>
<p>Integendeel; de prins zei "baat te hebben gehad" bij zijn relatie met de investeerder. Ook toonde hij nauwelijks medeleven met de slachtoffers van Epstein.</p>
<p>De Britse presentator Piers Morgan noemt het interview verbazingwekkend en vraagt zich af waarom Andrew in vredesnaam heeft ingestemd met het interview:</p>
<p>Volgens De Wit zien Britse media het interview als een 'car crash': "Andrew was duidelijk heel druk bezig zijn eigen straatje schoon te vegen. Dit interview lijkt de prins meer kwaad dan goed gedaan te hebben."</p>
<p>Het is opmerkelijk dat Andrew juist nu instemde met het interview, omdat zijn rol in het schandaal rond Epstein de laatste tijd juist minder in het nieuws was. "Door dit interview staat hij weer vol in de schijnwerpers, vooral omdat zijn ontkenningen veel vragen oproepen. Ik verwacht dat hier de komende tijd nog veel over gesproken gaat worden in Groot-Brittannië", zegt De Wit.</p>
<p>Vandaag werd duidelijk dat de media-adviseur van Andrew onlangs is opgestapt nadat duidelijk was geworden dat de prins ja had gezegd tegen het BBC-interview. De spindoctor verwachtte al dat dit een averechts effect zou hebben.</p>
<p>De BBC heeft het 49 minuten durende interview op YouTube gezet, bekijk het hieronder:</p><img src="http://feeds.feedburner.com/~r/nosnieuwskoningshuis/~4/XaeFXdNMbfE" height="1" width="1" alt=""/>
