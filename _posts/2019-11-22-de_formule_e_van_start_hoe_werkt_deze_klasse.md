---
layout: post
title: "De Formule E van start: hoe werkt deze klasse?"
date: Fri, 22 Nov 2019 10:37:05 +0100
categories: 
- sport 
- autosport 
externe_link: "https://nos.nl/l/2311515"
image: "https://nos.nl/data/image/2019/11/22/595238/1008x567.jpg"
aantal: 766
unieke: 410
bron: "NOS"
---

<p>Het waren maar een paar zinnen, geschreven op een servet. Tijdens een etentje in een klein Italiaans restaurant in Parijs diende op 3 maart 2011 een simpel stukje papier als eerste bouwsteen voor een nieuwe autosportklasse: de Formule E.</p>
<p>Bedacht door FIA-president Jean Todt en de Spaanse zakenman Alejandro Agag, als reactie op de opkomst en noodzaak van elektrisch rijden. De twee zagen een elektrisch aangedreven autosportklasse, verreden op stratencircuits, als de volgende stap in de ontwikkeling van de sport.</p>
<p>"Ze wilden het potentieel laten zien van duurzame mobiliteit om zo bij te dragen aan een betere en schonere wereld", aldus de website van de Formule E.</p>
<h2>Zesde seizoen van start</h2>
<p>Vandaag begint in Saudi-Arabië alweer het zesde seizoen van de Formule E en inmiddels is de raceklasse een van de snelst groeiende takken van sport in de wereld. Ook de grote teams in de Formule 1 nemen de klasse serieus. Zo stapte Mercedes onlangs samen met Formule 2-kampioen Nyck de Vries de Formule E binnen.</p>
<p>Robin Frijns is naast De Vries de tweede Nederlander die dit seizoen in de Formule E rijdt. Hij staat voor zijn vierde seizoen en komt uit voor het Britse team van Envision Virgin Racing, waarvoor hij afgelopen seizoen twee races won.</p>
<p>Het deelnemersveld bestaat verder uit jonge talenten, oude rotten, onder wie enkele voormalige Formule 1-coureurs. Zo rijdt oud-Ferrari-coureur Felipe Massa er zijn rondjes en is de Belg Stoffel Vandoorne (McLaren, 2016-2018) De Vries' teamgenoot. De Fransman Jean-Eric Vergne, die drie jaar onder contract stond bij Toro Rosso, is tweevoudig kampioen.</p>
<p>Maar wat houdt de Formule E eigenlijk in? De belangrijkste aspecten van de raceklasse op een rijtje.</p>
<h2>14 races, 12 landen, 12 teams</h2>
<p>De veertien races van komend seizoen worden verreden op twaalf stratencircuits in de hele wereld. In het Saudische Diriyah staan vandaag en morgen de eerste twee races op het programma.</p>
<p>Afgezien van de races in Diriyah en de twee in het slotweekeinde in juli in Londen wordt bij elke zogeheten ePrix één race verreden. Zo zijn er races in New York, Berlijn en Parijs.</p>
<p>Er doen in totaal twaalf teams mee aan het kampioenschap, met elk twee rijders.</p>
<h2>De auto</h2>
<p>Het chassis, de banden, de carrosserie en de batterij zijn voor elk team hetzelfde. Dit om de ontwikkelingskosten te drukken. De aandrijflijn mag door de teams zelf worden gebouwd. De auto's hebben tijdens de race een vermogen van 200 kW en een topsnelheid van 280 kilometer per uur.</p>
<h2>Kwalificatie</h2>
<p>De twee vrije trainingen, de kwalificatie en de race vinden allemaal op één dag plaats. De kwalificatie kent een heel ander principe dan die van de Formule 1.</p>
<p>De coureurs worden ingedeeld in vier groepen, gebaseerd op de stand in de titelstrijd. In iedere groep krijgen de coureurs zes minuten om een zo snel mogelijke tijd neer te zetten. De zes tijdsnelsten plaatsen zich vervolgens voor de 'Super Pole shoot-out'. Daarbij mogen ze allemaal nog één ronde rijden om te bepalen wie poleposition pakt.</p>
<p>De kwalificatie is niet alleen belangrijk om de startopstelling te bepalen, er zijn ook punten te verdienen voor het kampioenschap. Drie voor poleposition en één voor de snelste tijd.</p>
<h2>De race</h2>
<p>Een race in de Formule E duurt 45 minuten plus één ronde. Alle coureurs mogen per raceweekend in totaal maar twee setjes banden gebruiken voor de vrije trainingen, de kwalificatie en de race.</p>
<p>De verdeling van de punten in hetzelfde als in de Formule 1. De winnaar van de race verdient 25 punten, de nummer twee 18 punten, de nummer drie 15, enzovoort. Een extra punt is er voor de coureur met de snelste raceronde, mits hij binnen de toptien eindigt.</p>
<h2>Attack mode</h2>
<p>Tijdens de race kan een coureur 35kW extra vermogen voor zijn auto genereren via de 'Attack mode'. Dit doet hij door op speciale plekken op de baan van de ideale lijn af te wijken en door de activatiezone te rijden. Dit levert hem in eerste instantie wat tijdverlies op, maar daarna heeft hij een paar ronden voordeel.</p>
<p>Hoe vaak deze boost, die iedereen moet gebruiken, ingezet mag worden en hoe lang deze beschikbaar is, wordt bij iedere race pas een uur voor de start bekendgemaakt. Zodoende hebben de teams maar een uur om hun strategie te bepalen.</p>
<h2>Fan boost</h2>
<p>De Formule E betrekt ook de fans bij de races. Die krijgen zes dagen de tijd om te stemmen op hun favoriete coureurs. Tot een kwartier voor de race kunnen zij doorgeven welke vijf de zogeheten 'Fan boost' krijgen. Dat is extra vermogen dat eenmalig vijf seconden te gebruiken is en beschikbaar wordt in het tweede gedeelte van de race.</p>
