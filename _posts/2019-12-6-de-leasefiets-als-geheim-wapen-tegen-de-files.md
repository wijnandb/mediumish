---
layout: post
title: "De leasefiets als geheim wapen tegen de files"
date: Fri, 06 Dec 2019 23:26:49 +0100
category: nieuws
externe_link: "https://nos.nl/l/2313621"
image: "https://nos.nl/data/image/2019/12/06/612117/1008x567.jpg"
aantal: 558
unieke: 300
bron: "NOS"
---

<p>Per 1 januari 2020 maakt de nieuwe 'fiets van de zaak'-regeling het gemakkelijker om een fiets te leasen via de werkgever. De regeling is vergelijkbaar met die voor een leaseauto. Over een leasefiets betaal je 7 procent bijtelling. Zo kun je al voor een paar euro per maand op een dure, elektrische fiets naar het werk.</p>
<p>En dat moet 200.000 mensen uit de auto en het openbaar vervoer op de fiets gaan krijgen, als het aan minister voor Milieu en Wonen Stientje Van Veldhoven ligt. "Ik geloof dat de helft van de autoritten in Nederland korter is dan 7,5 kilometer. Dat zijn afstanden die prima op de fiets kunnen."</p>
<p>De minister ziet grote voordelen voor de gezondheid, het milieu én de economie. Want meer mensen op de fiets betekent minder files. Nu neemt de filedruk steeds verder toe, dit jaar nog met 13 procent. En dat terwijl meer dan de helft van alle werknemers woont binnen 15 kilometer van het werk.</p>
<h2>Gevangen in de auto</h2>
<p>Tot nu toe was het lastig meer mensen op de fiets naar het werk te krijgen. Volgens Saskia Kluit van de Fietsersbond zaten ze vaak gevangen in hun leaseauto(regeling). "Als ze gingen fietsen dan sneden ze zich financieel enorm in de vingers. Maar nu kan je een contract afsluiten voor zes wielen, dus auto en fiets, en kiezen wat het beste uitkomt."</p>
<p>Jan-Karst Timmerman uit Meppel fietst al jaren 22,5 kilometer naar zijn werk in Zwolle. "Mij werd destijds vanuit m'n werk de gelegenheid geboden om te gaan fietsen. Ik fiets op een speedbike, die kan snelheden halen van over de 40 km/u. Mijn route loopt grotendeels langs de snelweg. Als andere mensen in de file staan, fiets ik lekker door."</p>
<p>Ook op een koude, regenachtige dag stapt Timmerman gewoon op de fiets. Maar het is maar de vraag of ook andere forenzen de auto gaan verruilen voor de fiets. "In weer en wind... ik zit liever warm en droog", zegt een vrouw in de auto langs de snelweg. "En ik moet vijftig kilometer rijden. Dan moet het wel een heel snelle fiets zijn."</p>
<p>"Ik rijd ongeveer 180.000 kilometer per jaar, dat zie ik mezelf niet op een leasefiets doen", zegt een andere automobilist. "Vanuit mijn werk wordt het wel gestimuleerd, maar het fietsen neemt niet er toe. Mensen leggen vaak lange afstanden af tussen thuis en werk en zien dat op de fiets niet zitten."</p>
<h2>Groen en gezond</h2>
<p>Ondanks het Nederlandse klimaat melden de eerste bedrijven zich aan voor de leasefietsregeling. En grote autoleasemaatschappijen springen gretig in op de nieuwe regeling en gaan het komende jaar ook fietsen aanbieden. Leaseplan is een van de bedrijven die vanaf 1 januari ook fietsen aanbiedt.</p>
<p>Tot nu toe zat het bedrijf alleen in de auto's, maar met de nieuwe regeling wordt de fiets ook financieel aantrekkelijk. "We zien het als een aanvulling. De zakelijke rijder zit heel veel in de auto, maar af en toe kan hij ook prima op de fiets. Dat is groen en gezond en werkt ook tegen de files", zegt directeur Erik Henstra</p>
<p>Veel klanten van de leasemaatschappijen kijken nog even aan hoe de nieuwe regeling uitpakt. IT-bedrijf ORANGE spreekt al wél uit dat zij hun werknemers een leasefiets aanbieden in het nieuwe jaar. De fiets wordt onderdeel van het mobiliteitsplan, waarbij werknemers ook een fiets naast hun leaseauto kunnen nemen.</p>
