---
layout: post
title: "Knegt droomt na eerste trainingsrondje weer voorzichtig van wedstrijdschaatsen"
date: Wed, 12 Jun 2019 06:25:14 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/28aKD-6jt30/2288684"
feature_image: "https://nos.nl/data/image/2019/06/12/556252/1008x567.jpg"
aantal: 421
unieke: 263
bron: NOS
---

<p>Alsof hij er nooit uit is geweest. Sjinkie Knegt stond dinsdag voor het eerst sinds het ongeluk met zijn houtkachel weer op het ijs en genoot daar volop van. "Het voelde als vanouds. Dit is wat ik het allerliefst doe", vertelt hij 's avonds, eenmaal bijgekomen van zijn eerste rondjes, in Langs de Lijn En Omstreken.</p>
<p>"Het is net fietsen. Dat verleer je ook niet." Knegt klinkt zelf ook weer als vanouds. Opgewekt en met humor. Niet gek voor iemand die een paar maanden terug nog met ernstige brandwonden over zijn lijf wekenlang in het ziekenhuis verbleef. Onzeker of hij ooit weer zou kunnen schaatsen.</p>
<p>Knegt liep de brandwonden begin januari op bij het aansteken van de houtkachel in zijn huis. De vlammen zetten zijn kleding in brand, waardoor hij, zoals de schaatser het zelf omschreef, van zijn voorhoofd tot zijn tenen in brand stond.</p>
<p>'We zijn er nog niet'</p>
<p>Knegt heeft verwondingen op verschillende plekken van zijn lichaam; met name zijn linkerbeen is ernstig verwond. Daar gaat het om derdegraads brandwonden.</p>
<p>"Dit is een mooie stap voorwaarts, maar we zijn er nog niet. Ik moet nog rustig aan doen. Toch komen we stapje voor stapje weer bij het gewone wedstrijdschaatsen", aldus Knegt, winnaar van brons en zilver op de Spelen van 2014 en 2018, na zijn eerste meters op de Vechtsebanen in Utrecht.</p>
<p>Gaan we hem komende winter dus weer zien in een officiële wedstrijd? "Dat zou wel mooi zijn, hè. Ik heb alle hoop." Woensdag reist hij in elk geval met de Nederlandse shorttrackselectie mee naar het trainingskamp in Frankrijk, al zal Knegt daar nog niet volledig mee kunnen draaien.</p>
<p>Onder zijn wedstrijdpak draagt Knegt speciale compressiekleding om de nog dunne huid te beschermen. Dat is nog wat onpraktisch wanneer hij het ijs op moet. "We zijn nog bezig met dunnere drukkleding zodat ik die onder mijn pak kan aanhouden, want die moet ik nog wel een jaar lang gebruiken."</p>
<p>Het herstel verloopt precies zoals het hoort te verlopen, laat Knegt weten. "Drie weken na het ongeval hebben ze huid van mijn heupen gehaald en op mijn benen gelegd. Dat hebben die artsen wel aardig gedaan", klinkt het op z'n Knegts.</p>
<p>Met het niveau bij zijn eerste trainingsrondje zat het ook wel goed, al moet Knegt daarvoor misschien vooral zijn teamgenoten bedanken. "Ik kon iedereen bijhouden, want ze deden het allemaal rustig aan."</p>
<p>Suzanne Schulting zei dinsdag in het programma Studio France blij te zijn met de terugkeer van haar maatje op het ijs: </p><img src="http://feeds.feedburner.com/~r/nossportschaatsen/~4/28aKD-6jt30" height="1" width="1" alt=""/>
