---
layout: post
title: "YouTube komt met strengere regels rond intimidatie"
date: Wed, 11 Dec 2019 15:57:43 +0100
category: cultuur
externe_link: "https://nos.nl/l/2314289"
image: "https://nos.nl/data/image/2019/12/11/613425/1008x567.jpg"
aantal: 580
unieke: 333
author: "NOS"
---

<p>Een YouTube-video van een schietspel waarin het gezicht van een bestaand iemand is gefotoshopt op een gamepersonage dat wordt beschoten. Deze video zou onder de oude regels mogen blijven staan, maar kan vanaf nu wél worden weggehaald.</p>
<p>Dat is het gevolg van nieuwe regels die het videoplatform heeft aangekondigd. In een blogpost zegt het bedrijf hiermee specifiek te kijken naar intimidatie in video's en reacties. Zo hoopt het platform de problemen beter te beteugelen.</p>
<p>"We hebben altijd video's verwijderd waarin iemand expliciet wordt bedreigd, waarin vertrouwelijke informatie wordt gedeeld of waarin anderen worden aangemoedigd iemand te intimideren. Vanaf nu gaat ons beleid een stap verder en vallen verhulde of impliciete bedreigingen hier ook onder", schrijft het videoplatform.</p>
<h2>Context belangrijk</h2>
<p>Dit betekent dat er strenger naar de inhoud van video's zal worden gekeken. Maar, zo zegt het bedrijf, ook de context waarin het gebeurt is belangrijk. Dat maakt dat elke individuele zaak anders kan uitpakken, dus ook de gevallen zoals het voorbeeld waar dit artikel mee begon.</p>
<p>Naast bedreiging, worden ook de regels rond beledigingen strenger. "We zullen niet langer kwaadwillende beledigingen toestaan die gaan over iemands ras, geslacht of seksuele geaardheid." Daarnaast gelden de regels voor iedereen, ook voor bijvoorbeeld publieke figuren.</p>
<p>Volgens het bedrijf is er niet één aanleiding om de regels aan te scherpen. Wel was er eerder dit jaar de nodige controverse over hoe het platform omging met meldingen van Carlos Maza, een presentator van nieuwssite vox.com, over opmerkingen van politiek commentator Steven Crowder over onder meer de seksuele geaardheid van Maza.</p>
<p>De discussie kwam op gang nadat Maza onderstaande compilatie van de aanvallen op Twitter had gedeeld:</p>
<p>Volgens de commentator ging het om "politieke komedie". De video's werden niet verwijderd, de commentator kon er alleen tijdelijk geen geld mee verdienen. BuzzFeed News meldt dat het videoplatform nu alsnog een aantal video's van Crowder over Maza gaat verwijderen.</p>
<p>Ook wordt er kritischer gekeken naar terugkerende intimidaties. Zo zullen kanalen die herhaaldelijk in de fout gaan uit het partnerprogramma van het bedrijf worden gehaald, waardoor ze inkomsten verliezen. Ook kan een kanaal tijdelijk worden geschorst of zelfs worden verwijderd.</p>
<p>Het nieuwe beleid gaat niet alleen gelden voor video's, maar ook voor het reactiegedeelte onder video's. Voor video's geldt dat er wordt gehandeld op basis van meldingen van gebruikers of doordat de systemen van YouTube zelf zaken signaleren. Een moderator besluit uiteindelijk of iets wordt verwijderd. Bij reacties wordt een deel automatisch verwijderd door de systemen. Volgens het bedrijf zit hier veel spam bij.</p>
<p>"Het is een soort monster dat YouTube moet bevechten", zegt universitair docent Rik Smit, die bij de Rijksuniversiteit Groningen onderzoek doet naar YouTube. "Gebruikers zullen altijd wel een manier vinden om iets te posten wat niet gepost mag worden." Daarnaast gaat het over enorme hoeveelheden: per minuut wordt er 500 uur nieuw materiaal naar de site geüpload.</p>
<p>De vraag of het bedrijf beter is geworden in het bestrijden van ongewenste content beantwoordt Smit met "misschien". Volgens hem zal YouTube nooit een staat van perfectie bereiken. Daarnaast denkt hij dat het bedrijf meer bezig is met bestrijding vanwege hoorzittingen in de VS met techbedrijven over het gevoerde beleid.</p>
<p>Op het moment dat er nieuw beleid door een techplatform wordt ingesteld, is het altijd de vraag hoe dat in de praktijk zal uitpakken. YouTube zegt hierover dat het de afgelopen tijd testen heeft gedaan met moderatoren die uiteindelijk het beleid moeten gaan toepassen. Ook wijst het platform erop dat gebruikers altijd in beroep kunnen gaan tegen keuzes.</p>
