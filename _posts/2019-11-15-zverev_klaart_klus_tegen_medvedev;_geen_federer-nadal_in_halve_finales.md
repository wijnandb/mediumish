---
layout: post
title: "Zverev klaart klus tegen Medvedev; geen Federer-Nadal in halve finales"
date: Fri, 15 Nov 2019 18:44:40 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/YmBDqeerxo8/2310606"
image: "https://nos.nl/data/image/2019/11/15/593413/1008x567.jpg"
aantal: 225
unieke: 148
bron: "NOS"
---

<p>Alexander Zverev heeft zich door een zege op Daniil Medvedev net als in 2018 geplaatst voor de halve finales van de ATP Finals: 6-4, 7-6 (4). De Duitse titelhouder was daarmee tevens verantwoordelijk voor de uitschakeling van Rafael Nadal.</p>
<p>Nadal zou zich bij een overwinning van Medvedev hebben mogen opmaken voor een confrontatie met Roger Federer in de halve finales, maar de scherp ogende Zverev stak daar een stokje voor.</p>
<p>Stefanos Tsitsipas en Zverev gaan nu op basis van het beste setgemiddelde naar de halve finales. Tsitsipas treft Federer, Zverev speelt tegen Dominic Thiem.</p>
<p>Zverev en Medvedev vertrouwden in hun partij op hun uitstekende service en niet ten onrechte: tegen opslagen van ruim boven de 225 km/u was het lastig opboksen.</p>
<p>De reeds uitgeschakelde Medvedev maakte er weliswaar een echte wedstrijd van, maar miste op een aantal momenten de finesse en droop na afloop snel af.</p>
<p>Nadal en Tsitsipas maakten er eerder op de dag een heerlijk gevecht van. De 21-jarige Griek was al zeker van de halve finales, maar speelde met hart en ziel voor de overwinning.</p>
<p>Nadal knokte op zijn beurt ook voor elk punt en brak Tsitsipas op 5-5 in de derde set, waarmee hij de winst later op eigen opslag veiligstelde. Het bleek uiteindelijk aan het einde van de dag tevergeefs voor kwalificatie voor de halve eindstrijd.</p><img src="http://feeds.feedburner.com/~r/nossporttennis/~4/YmBDqeerxo8" height="1" width="1" alt=""/>
