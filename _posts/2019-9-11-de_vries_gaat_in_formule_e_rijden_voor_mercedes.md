---
layout: post
title: "De Vries gaat in Formule E rijden voor Mercedes"
date: Wed, 11 Sep 2019 16:58:14 +0200
category: sport
externe_link: "https://nos.nl/l/2301277"
feature_image: "https://nos.nl/data/image/2019/09/11/576582/1008x567.jpg"
aantal: 258
unieke: 152
bron: NOS
---

<p>De Nederlandse coureur Nyck de Vries zal volgend seizoen uitkomen in de Formule E. De Vries heeft een contract getekend bij het team van Mercedes, dat komend seizoen voor het eerst aan de elektrische raceklasse mee zal doen.</p>
<p>De 24-jarige Fries is op dit moment bezig aan zijn derde seizoen in de Formule 2 en leidt in de titelstrijd. Tijdens de volgende race, over enkele weken in Rusland, kan De Vries de eindzege al veiligstellen. Hij hoopte op een stoeltje in de Formule 1, maar omdat hij er niet in slaagde dat te bemachtigen, besloot hij voor de Formule E te kiezen.</p>
<h2>Geld speelt rol</h2>
<p>"De Vries heeft weliswaar een ruime voorsprong in het kampioenschap op concurrent Nicholas Latifi, maar kan niet tippen aan de sponsormiljoenen die de Canadees ter beschikking staan", stelt NOS-commentator Louis Dekker over het uitblijven van de stap naar de Formule 1.</p>
<p>"Daarnaast heeft De Vries net de afslag gemist. Alexander Albon, Lando Norris en George Russell waren vorig seizoen de topdrie van het F2-kampioenschap en debuteerden dit jaar in de Formule 1. De Vries werd toen vierde."</p>
<p>Bij het team van Mercedes krijgt De Vries gezelschap van de Belg Stoffel Vandoorne, die voor McLaren meerdere seizoenen actief was in de Formule 1 en afgelopen seizoen namens HWA in actie kwam in de Formule E.</p>
<p>De Vries wordt de tweede Nederlander in de Formule E. De Limburger Robin Frijns begint aan zijn vierde jaar in de klasse, waarin hij vorig seizoen als vierde eindigde. In november start het zesde seizoen van de Formule E.</p>
