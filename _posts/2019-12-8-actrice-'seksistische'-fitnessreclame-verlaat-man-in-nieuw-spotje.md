---
layout: post
title: "Actrice 'seksistische' fitnessreclame verlaat man in nieuw spotje"
date: Sun, 08 Dec 2019 07:30:54 +0100
category: cultuur
externe_link: "https://nos.nl/l/2313793"
image: "https://nos.nl/data/image/2019/12/08/612462/1008x567.jpg"
aantal: 382
unieke: 239
bron: "NOS"
---

<p>Seksistisch, vrouwonvriendelijk, een gijzelingssituatie, een mislukte aflevering van Black Mirror. Een reclame voor de hometrainer Peloton was deze week mikpunt van spot en afkeur. Maar met de vrouw uit de commercial lijkt het inmiddels beter te gaan.</p>
<p>In het gewraakte spotje krijgt een vrouw een peperdure hometrainer cadeau van haar man voor Kerstmis. In dertig seconden wordt getoond hoe ze trouw keer op keer haar training doet, zij het met tegenzin. Aan het einde van de sportmontage is ze haar man dankbaar: "Een jaar geleden wist ik nog niet hoezeer dit me zou veranderen. Dank je."</p>
<p>Op internet vroeg men zich af waarom de man het blijkbaar nodig vond om 2100 euro uit te geven om zijn toch al slanke vrouw meer te laten sporten. Anderen zagen angst in de ogen van de vrouw, alsof ze in de steek gelaten zou worden (of erger) als ze niet haar trainingsdoelen haalde. Haar dankbare blik aan het einde werd door sommigen verklaard door het stockholmsyndroom.</p>
<p>Het Amerikaanse bedrijf Peloton verloor ruim een miljard euro aan beurswaarde door alle commotie over "het cadeau waar je iets voor terugkrijgt", zoals het spotje heet.</p>
<p>Nu duikt actrice Monica Ruiz op in een drankreclame die ronduit de spot drijft met het Peloton-filmpje. Ze zit in een bar met vriendinnen die overduidelijk sprakeloos zijn over iets wat zij net gezegd heeft. Daarna besluiten ze gedrieÃ«n te toosten op een nieuw begin.</p>
<p>"Hier ben je veilig", verzekert een van de vrouwen Ruiz, waarna ze besluiten nog een drankje te bestellen, want dat is "een cadeau waar je niets voor terugkrijgt". Het spotje sluit af met "je ziet er trouwens prachtig uit".</p>
<p>Ruiz zegt in een verklaring dat ze overvallen was door de commotie op internet. "Om te zeggen dat ik geschokt en overweldigd was door alle aandacht (in het bijzonder de negatieve) is een understatement."</p>
<p>De actrice laat weten dat ze desalniettemin blij was met de kans die Peloton haar bood, maar ook dat ze dankzij het drankmerk "de humor in deze situatie kon vinden".</p>
<p>Peloton zegt in een eigen verklaring teleurgesteld te zijn dat hun reclame verkeerd is begrepen. "We horen constant hoe onze producten een betekenisvolle en positieve invloed hebben op het leven van mensen. Onze reclame was bedoeld om die reis naar conditie en welzijn te vieren."</p>
