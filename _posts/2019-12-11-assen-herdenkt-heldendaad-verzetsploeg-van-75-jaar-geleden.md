---
layout: post
title: "Assen herdenkt heldendaad verzetsploeg van 75 jaar geleden"
date: Wed, 11 Dec 2019 12:17:48 +0100
category: nieuws
externe_link: "https://nos.nl/l/2314264"
image: "https://nos.nl/data/image/2019/12/11/613375/1008x567.jpg"
aantal: 375
unieke: 255
author: "NOS"
---

<p>Een kleine, maar betrokken groep belangstellenden heeft vanochtend de succesvolle overval op het Huis van Bewaring in Assen herdacht. Op 11 december 1944 werden daar 32 gevangenen bevrijd door de Knokploeg Noord-Drenthe. De Duitse bezetter was van plan om de gevangenen dood te schieten.</p>
<p>"Dagen was er gepost. Als de wisseling van de wacht zou gaan zoals altijd, dan zouden ze toeslaan met twee ploegen. En dat gebeurde", aldus Will Arents bij RTV Drenthe.</p>
<h2>Machinegeweer en handgranaten</h2>
<p>Arents is betrokken bij de organisatie van diverse herdenkingen in Drenthe en gaf vanochtend om 07.24 uur een toelichting op de overval van precies 75 jaar geleden. "Hier stonden nog wat bosjes en daar hebben ze zich in verscholen tot de eerste Nederlander bij de deur kwam. Toen sprong Freek Bastiaanse, de leider van de overvalploeg, hier naar binnen. Buiten lag Jan Bulthuis met een machinegeweer en de nodige handgranaten, mocht het mis gaan."</p>
<p>De overval was succesvol. De knokploeg bevrijdde de 32 gevangenen en bracht ze met twee kleine vrachtwagens in veiligheid. Een wagen vertrok richting Friesland, de andere richting Westerbork. De 32 hebben de oorlog allemaal overleefd.</p>
<h2>Een stuk emotie</h2>
<p>"Mijn vader Jan Lanting heeft hier ook vastgezeten. Dit is een belangrijke dag en er komt dan toch een stuk emotie los. Ik was toen 1 jaar. Voor hetzelfde geld hadden we 'm niet gekend", zegt zijn zoon John. "Als ik hier dan zo sta en ik zie die poort hier, daar is-ie uitgekomen. Dat is het belangrijkste. Ja, prachtig mooi. Het is mooi om daar ook je fantasie bij te hebben, moet ik zeggen."</p>
<p>RTV Drenthe opent vanochtend samen met de andere twaalf regionale omroepen het platform 75jaarvrijheid.nl. Dat is een website vol verhalen over oorlogshandelingen, het dagelijks leven in oorlogstijd en de manier waarop mensen zich staande hielden, opgezet in samenwerking met het Nationaal Comit√© 4 en 5 mei en het Nationaal Fonds voor Vrede, Vrijheid en Veteranenzorg.</p>
<h2>Duizenden verhalen, zoeken per provincie</h2>
<p>Hoofdredacteur Edwin de Kort van Omroep Zeeland: "Het is bijzonder om te zien hoeveel informatie er door de regionale omroepen in al deze jaren is opgetekend." Op de gezamenlijke website staan duizenden verhalen, berichten, foto's, reportages en documentaires. Er kan gezocht worden per provincie en ook nationaal op onderwerp of trefwoord.</p>
