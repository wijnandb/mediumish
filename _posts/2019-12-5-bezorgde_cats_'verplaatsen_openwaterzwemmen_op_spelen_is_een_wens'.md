---
layout: post
title: "Bezorgde Cats: 'Verplaatsen openwaterzwemmen op Spelen is een wens'"
date: Thu, 05 Dec 2019 17:27:21 +0100
categories: 
- sport 
- algemeen 
externe_link: "https://nos.nl/l/2313407"
image: "https://nos.nl/data/image/2019/12/05/611499/1008x567.jpg"
aantal: 224
unieke: 155
bron: "NOS"
---

<p>Moet het openwaterzwemmen tijdens de Olympische Spelen van volgend jaar wel in Tokio plaatsvinden? Dat is de vraag, nu steeds meer coaches en zwemmers hun vraagtekens zetten bij de te verwachten hitte.</p>
<p>Ook Andr√© Cats, technisch directeur bij de Nederlandse zwembond, mengt zich in de discussie. "Boven 31 graden mag er niet gestart worden. Dat is voor ons ook de uiterste grens. Wij zijn voorbereid op de warmte, maar het is een risico voor de sport."</p>
<p>De internationale zwembond FINA is al geruime tijd op de hoogte van de Nederlandse bedenkingen. "Wij zeggen al een paar jaar dat ze goed moeten kijken of de omstandigheden in Tokio wel optimaal zijn voor openwaterzwemmen", aldus Cats.</p>
<p>Een verplaatsing naar het ruim 800 kilometer noordelijker gelegen Sapporo, in navolging van de marathonlopers en snelwandelaars, zou in goede aarde vallen bij Cats en zijn buitenlandse collega's.</p>
<p>"Het is geen eis, wel een wens. Die hebben we zeker neergelegd bij de FINA. Als het gaat gebeuren, is het goed voor de sport. Zo niet, dan zijn Sharon (van Rouwendaal, red.) en Ferry (Weertman, red.) er ook klaar voor."</p>
<p>Eerder uitte de Amerikaanse coach Catherine Kase al kritiek op het evenement in Tokio. Zij vreest voor de gezondheid van de atleten. "Als een marathonloper flauwvalt, kan die letsel oplopen. Maar als dat bij een zwemmer gebeurt, kan het fataal zijn."</p>
