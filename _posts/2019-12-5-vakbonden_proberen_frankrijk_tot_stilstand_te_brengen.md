---
layout: post
title: "Vakbonden proberen Frankrijk tot stilstand te brengen"
date: Thu, 05 Dec 2019 08:15:19 +0100
categories: 
- financieel 
- economie 
externe_link: "https://nos.nl/l/2313344"
image: "https://nos.nl/data/image/2019/12/05/611232/1008x567.jpg"
aantal: 360
unieke: 249
bron: "NOS"
---

<p>De Franse vakbonden proberen vandaag het land lam te leggen met een nationale staking tegen de pensioenplannen van president Macron. Het openbaar vervoer ligt grotendeels stil, scholen zijn gesloten en het vuilnis wordt niet opgehaald. Ook zijn honderden vluchten geschrapt, omdat luchtverkeersleiders niet werken.</p>
<p>Vooral de actiebereidheid bij de transportbonden is groot, vertelt correspondent Frank Renout. "De ov-staking is voor onbepaalde tijd, die mensen willen dus ook na vandaag staken. Er zijn zelfs vakbondsleiders die zeggen dat ze doorgaan tot Kerst."</p>
<h2>Anarchisten en gele hesjes</h2>
<p>Verspreid over het land worden bijna 250 protestacties gehouden. De grootste demonstratie begint in de loop van de middag in het centrum van Parijs, waar 6000 politiemensen op de been zijn om alles in goede banen te leiden.</p>
<p>De minister van Binnenlandse Zaken heeft winkeliers langs de protestroute opgedragen hun zaken te sluiten. Hij vreest dat duizenden betogers van de gele hesjes en links-extremisten van het Black Block problemen zullen veroorzaken.</p>
<p>In Parijs is de metro dicht:</p>
<p>Frappant is dat Macron zijn plannen nog helemaal niet uit de doeken heeft gedaan, zegt Renout. "Hij wist dat die acties eraan kwamen en wilde de gemoederen niet te veel verhitten. Pas halverwege deze maand gaat hij iets bekendmaken."</p>
<p>Wat w√©l bekend is, is dat Macron het pensioenstelsel wil versimpelen en daarmee geld wil besparen. "Gemiddeld gaan de Fransen met hun 60ste met pensioen, vier jaar eerder dan in andere westerse landen. Dat kost te veel geld. Er zijn nu 42 verschillende pensioensystemen in Frankrijk, sommige met heel veel voorrechten. Spoorwerkers kunnen zelfs met hun 52ste stoppen met werken."</p>
<p>Frankrijk geeft ten opzichte van andere landen in het Westen veel geld uit aan de pensioenen, zo'n 14 procent van het totale inkomen van het land. In Nederland gaat het om 5,4 procent van dat bruto binnenlands product, blijkt uit OESO-cijfers.</p>
<h2>Bonden blokkeren hervorming</h2>
<p>Macron wil het Franse pensioenstelsel naar eigen zeggen eerlijker maken. Elke euro die werknemers inleggen, moet voor iedereen dezelfde rechten opleveren.</p>
<p>Franse regeringen proberen al sinds midden jaren 90 een eind te maken aan de bevoorrechte positie van werknemers bij de publieke diensten. De bonden hebben dat tot nu toe telkens weten tegen te houden.</p>
