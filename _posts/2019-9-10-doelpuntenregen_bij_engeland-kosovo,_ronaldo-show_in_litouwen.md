---
layout: post
title: "Doelpuntenregen bij Engeland-Kosovo, Ronaldo-show in Litouwen"
date: Tue, 10 Sep 2019 22:44:34 +0200
category: sport
externe_link: "https://nos.nl/l/2301191"
feature_image: "https://nos.nl/data/image/2019/09/10/576431/1008x567.jpg"
aantal: 337
unieke: 239
bron: NOS
---

<p>Engeland heeft in een doelpuntrijk EK-kwalificatieduel afgerekend met Kosovo. Mede door twee goals van Jadon Sancho werd het liefst 5-3.</p>
<p>Kosovo was vijftien wedstrijden ongeslagen en begon vol zelfvertrouwen aan het treffen in Southampton.</p>
<p>Na 34 seconden lag de bal al in het Engelse net na een vreselijke fout van Michael Keane. De centrale verdediger schoof de bal in de voeten van Vedat Muriqi, die op zijn beurt Valon Berisha in stelling bracht.</p>
<p>Lang kon Kosovo niet genieten van de verrassende voorsprong. Raheem Sterling kopte na acht minuten de gelijkmaker binnen en vervolgens ging het rap. Nog voor rust tilden Harry Kane, Mergim Vojvoda (eigen doelpunt) en Sancho (twee keer) de stand naar 5-1.</p>
<p>Opmerkelijk genoeg kwamen de Kosovaren kort na rust terug tot 5-3. Berisha en Muriqi, vanaf de stip, deden de in slaap gesuste Engelsen eventjes pijn.</p>
<p>Verder dan dat liet de formatie van Gareth Southgate het niet komen. Kane miste nog wel een penalty en Sterling trof de paal. Aan de andere kant schoot Bersant Celina net naast.</p>
<p>In dezelfde groep A zegevierde Tsjechië met 3-0 bij Montenegro. Daardoor namen de Tsjechen de tweede plek over van Kosovo. Engeland is nog zonder puntenverlies.</p>
<p>Cristiano Ronaldo drukte weer eens nadrukkelijk zijn stempel op een duel van Portugal. In de met 5-1 gewonnen ontmoeting in en tegen Litouwen scoorde hij zijn 90ste, 91ste, 92ste en 93ste goal voor zijn land. William Carvalho maakte de vijfde treffer.</p>
<p>In de slotfase kreeg Ronaldo een publiekswissel. Het Litouwse publiek trakteerde het fenomeen op een applaus. Bas Nijhuis was overigens de leidsman op het kunstgras.</p>
<h2>Servië ontsnapt</h2>
<p>Servië, dat zaterdag met 2-4 verloor van Portugal, ontsnapte bij Luxemburg en pakte moeizaam drie punten: 3-1. In groep B leidt Oekraïne met 13 punten, voor Portugal (8) en Servië (7). Portugal heeft een duel minder gespeeld.</p>
<p>In groep H gaan Turkije en Frankrijk aan de leiding met vijftien punten. De landen klopten respectievelijk Moldavië (0-4) en Andorra (3-0). IJsland (twaalf punten) moet nu in de achtervolging na een 4-2 nederlaag bij Albanië.</p>
