---
layout: post
title: "'Nederlands team' grijpt naast winst belangrijkste gametoernooi (en 11 miljoen dollar)"
date: Sun, 25 Aug 2019 14:55:30 +0200
category: tech
externe_link: "https://nos.nl/l/2298914"
feature_image: "https://nos.nl/data/image/2019/08/25/572426/1008x567.jpg"
aantal: 321
unieke: 208
bron: NOS
---

<p>Het Nederlandse e-sportsteam Team Liquid is er niet in geslaagd om het grootste gametoernooi ter wereld te winnen. In Shanghai was het eveneens uit Europa afkomstige team OG te sterk in de finale van de The International, het belangrijkste toernooi in de game Dota 2.</p>
<p>Met de tweede plek verdient Liquid zo'n 4,5 miljoen dollar. Dat is 11 miljoen dollar minder dan het bedrag waarmee OG naar huis gaat.</p>
<h2>34 miljoen dollar aan prijzengeld</h2>
<p>Voor de toernooiwinnaar was dit jaar 15,5 miljoen dollar gereserveerd uit de prijzenpot van ruim 34 miljoen dollar. Daarmee is The International het grootste toernooi voor profgamers ter wereld. Ter vergelijking: op het WK van de populaire game Fortnite in juli werd er in totaal 30 miljoen dollar verdeeld over de deelnemers.</p>
<p>Dota 2 is een strategiespel waarin twee teams van vijf proberen elkaars basis te vernietigen. Daarbij kunnen ze kiezen uit meer dan honderd zogenoemde helden, die allemaal hun eigen sterkte en zwakke eigenschapen hebben. Hierdoor zijn er tal van strategieÃ«n mogelijk.</p>
<p>Liquid heeft sinds 2012 een Dota-team en wist in 2017 al eens The International te winnen. Toen ging het team met 10,8 miljoen dollar naar huis.</p>
<p>Het team werd in 2000 in Utrecht opgericht door de Nederlander Victor Goossens (36), die nog steeds deel uitmaakt van de leiding. In de afgelopen jaren groeide Liquid uit tot een van de meest toonaangevende e-sportsorganisaties ter wereld, met meerdere teams en in totaal zo'n zeventig professionele spelers in games als League of Legends, Dota 2, Fortnite en Counter-Strike. Het team van dat laatste spel staat sinds begin juni op nummer 1.</p>
<p>Recent werd nog bekend dat Liquid volgend jaar een eigen vestiging opent bij het centraal station Utrecht.</p>
<p>E-sports zijn een enorme groeimarkt, waarin volgend jaar naar schatting bijna 1,3 miljard euro omgaat. Wereldwijd stromen er wekelijks stadions vol met tienduizenden mensen die op toernooien afkomen. Online kijken nog eens honderdduizenden mensen naar de wedstrijden via livestreams.</p>
