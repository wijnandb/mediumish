---
layout: post
title: "WHO: collectief falen leidde tot meer dan 140.000 doden door mazelen"
date: Thu, 05 Dec 2019 22:01:07 +0100
category: buitenland
externe_link: "http://feeds.nos.nl/~r/nosnieuwsbuitenland/~3/wT3aj8FzciE/2313443"
image: "https://nos.nl/data/image/2019/12/05/611609/1008x567.jpg"
aantal: 337
unieke: 220
bron: "NOS"
---

<p>Vorig jaar zijn wereldwijd meer dan 140.000 mensen gestorven aan mazelen. Dat is bijna 15 procent meer dan in 2017, blijkt uit cijfers van onder meer de Wereldgezondheidsorganisatie WHO. Topman Ghebreysus spreekt van "collectief falen bij de bescherming van de kwetsbaarste kinderen".</p>
<p>De zwaarst getroffen landen zijn de Democratische Republiek Congo, Liberia, Madagaskar, Somalië en Oekraïne. Bijna de helft van alle besmettingen wereldwijd waren in deze vijf landen.</p>
<p>Baby's en jonge kinderen zijn het kwetsbaarst voor mazelen. Ook als ze de ziekte overleven, hebben ze daar vaak de rest van hun leven last van. Ze kunnen onder meer hersenschade oplopen of blind worden. Ook raakt hun afweersysteem aangetast, waardoor ze kwetsbaar zijn voor andere ziektes.</p>
<p>Volgens de WHO komen de extra besmettingen doordat te weinig mensen worden gevaccineerd. De WHO en Unicef schatten dat 86 procent van de kinderen wereldwijd een eerste dosis van het vaccin krijgt. Nog geen 70 procent krijgt ook de tweede dosis.</p>
<p>"Het feit dat een kind overlijdt door een ziekte die met een vaccin kan worden voorkomen, is een schande", zegt WHO-topman Ghebreysus. "Om levens te redden moeten we zorgen dat iedereen profiteert van vaccinaties."</p>
<h2>Westerse landen</h2>
<p>Ook in westerse landen komen mazelen vaker voor. De VS had in 2018 het hoogste aantal besmettingen in 25 jaar. Albanië, Tsjechië, Griekenland en het Verenigd Koninkrijk zijn officieel niet langer vrij van mazelen, doordat de ziekte langer dan een jaar in het land actief bleef.</p>
<p>Nederland hoort niet bij die landen, maar ook hier neemt het aantal besmettingen toe. In de eerste helft van dit jaar kregen volgens het RIVM ongeveer 40 mensen de ziekte. Vorig jaar waren er 28 besmettingen en in de jaren daarvoor gemiddeld 10 tot 20.</p>
<p>Het Amerikaanse volksgezondheidsinstituut CDC was ook betrokken bij het onderzoek. Volgens één van de CDC-artsen laten de cijfers een negatieve trend zien. "Meer dan 50 jaar lang hebben we een veilig en effectief vaccinatie-systeem gehad. We moeten deze trend doorbreken en deze vermijdbare doden stoppen met betere toegang tot vaccinaties."</p><img src="http://feeds.feedburner.com/~r/nosnieuwsbuitenland/~4/wT3aj8FzciE" height="1" width="1" alt=""/>
