---
layout: post
title: "Oranje verslaat stug Estland met ruime cijfers in EK-kwalificatie"
date: Mon, 09 Sep 2019 22:34:10 +0200
categories: 
- sport 
- voetbal 
externe_link: "https://nos.nl/l/2301047"
feature_image: "https://nos.nl/data/image/2019/09/09/576215/1008x567.jpg"
aantal: 370
unieke: 228
bron: NOS
---

<p>Het Nederlands elftal heeft op weg naar het Europees kampioenschap van 2020 een eenvoudige 4-0 overwinning geboekt op Estland.</p>
<p>Oranje kreeg alle ruimte om te combineren tegen de defensieve Esten, maar creëerde weinig grote kansen. Het scoorde wel vier keer: Ryan Babel maakte twee goals, Memphis Depay en Georginio Wijnaldum scoorden ook.</p>
<p>Bekijk hieronder in de carrousel de doelpunten:</p>
<p>De tactiek van Estland was vanaf de eerste minuut in vier woorden samen te vatten: zo lang mogelijk tegenhouden. Oranje kon de bal naar hartenlust rondspelen op de Estse helft, maar tot uitgespeelde kansen kwam het niet in de openingsfase.</p>
<p>Twee snelle uitbraken van de thuisploeg zorgden voor schrikmomentjes, voordat Babel Oranje op de verdiende voorsprong zette. Na een dik kwartier kwam hij voor zijn verdediger en werkte een voorzet van Daley Blind handig in het doel.</p>
<p>De goal veranderde weinig aan het spelbeeld. Nederland maakte er een lange rondo van, waarin het niet door de verdediging van Estland wist te breken. Wijnaldum kwam met een gestopte kopbal nog het dichtst bij het tweede doelpunt.</p>
<p>Vlak na rust kopte Babel een voorzet van Depay fraai binnen, waarna een stunt van Estland definitief uit zicht verdween. De Esten bleven zich terugtrekken op eigen helft en Oranje bleef combineren, maar het duurde lang voordat de score verder opliep.</p>
<h2>Depay en Wijnaldum scoren ook</h2>
<p>Ruim een kwartier voor het einde maakte Depay in zijn vijftigste interland zijn zeventiende treffer voor Oranje. Een lange bal van Matthijs de Ligt kwam aan bij Depay, die de bal aannam, klaarlegde en fraai in de verre hoek krulde.</p>
<p>Georginio Wijnaldum kopte in de slotfase de 4-0 binnen uit een vrije trap van Depay, die dit kalenderjaar in vijf interlands al goed was voor vier doelpunten en maar liefst zeven assists.</p>
<p>Bekijk hieronder de reacties na de wedstrijd:</p>
<p>Nederland staat nu derde in poule C en heeft een wedstrijd minder gespeeld dan de nummers een en twee, Duitsland en Noord-Ierland.</p>
<p>De EK-kwalificatie gaat volgende maand verder. Op donderdag 10 oktober speelt Oranje in De Kuip in Rotterdam tegen Noord-Ierland, drie dagen later neemt het Nederlands elftal het in Minsk op tegen Wit-Rusland.</p>
<p>Bekijk hieronder de stand in de poule. De nummers één en twee plaatsen zich voor het EK.</p>
