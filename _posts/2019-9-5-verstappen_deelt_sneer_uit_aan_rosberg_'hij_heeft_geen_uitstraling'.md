---
layout: post
title: "Verstappen deelt sneer uit aan Rosberg: 'Hij heeft geen uitstraling'"
date: Thu, 05 Sep 2019 19:57:35 +0200
categories: 
- sport 
- autosport 
externe_link: "https://nos.nl/l/2300495"
feature_image: "https://nos.nl/data/image/2019/09/05/575217/1008x567.jpg"
aantal: 720
unieke: 427
bron: NOS
---

<p>"Max gedroeg zich weer als vanouds. Veel te agressief." Opvallend felle taal van oud-wereldkampioen Nico Rosberg, die zijn kijk gaf op de botsing tussen Max Verstappen en Kimi Räikkönen afgelopen zondag tijdens de Grand Prix van België.</p>
<p>Het was voor het eerst in een jaar dat de Nederlandse coureur de finish van een grand prix niet haalde. In Spa eindigde zijn race zelfs al kort na de eerste bocht door een touché met Räikkönen. En meteen was er kritiek.</p>
<p>De botsing met de Fin in La Source (de eerste bocht op Spa-Francorchamps) was volgens veel internationale insiders en analisten Verstappens schuld. In een notendop: Max was te ongeduldig, te wild en maakte een inschattingsfout. De wedstrijdleiding oordeelde overigens anders, want een straf bleef uit.</p>
<h2>'Zinloze actie'</h2>
<p>Maar Rosberg had geen goed woord over voor de Red Bull-coureur. "En dan met een beschadigde auto volgas proberen door te rijden. Dat was een zinloze actie. Hij heeft kennelijk ballen van staal, maar ik begrijp hem niet."</p>
<p>Geconfronteerd met de teksten van de Duitser reageert Verstappen aanvankelijk koeltjes. "Wat Nico zegt in zijn analyses op internet boeit me niet." Maar uiteindelijk blijkt de 21-jarige Nederlander zich mateloos te storen aan Rosberg, die in 2016 de wereldtitel greep en daarna zijn helm aan de wilgen hing.</p>
<h2>'Nooit geloofwaardig geweest'</h2>
<p>"Kennelijk wil Nico kijkers trekken door tegendraads te doen. Dat hij mij eerder dit jaar een narcist noemde, vond ik ook al vrij extreem. Hij lijkt het stokje van Jacques Villeneuve over te nemen. Die had ook altijd kritiek op me, maar is een beetje bijgedraaid."</p>
<p>Als Verstappen vervolgens de vraag krijgt voorgeschoteld of Rosberg een geloofwaardige analist is, deelt hij een sneer uit. "Nee. Geloofwaardig is Rosberg nooit geweest, ook niet als coureur."</p>
<p>"Dat is ook Nico's probleem: hij heeft geen uitstraling en komt nergens aan de bak. Ik weet niet wat hij wil met zijn YouTube-kanaal. Als het draait om geld verdienen, had hij beter F1-coureur kunnen blijven."</p>
<h2>Ongelukkig moment</h2>
<p>Terugblikkend op de aanvaring met Räikkönen blijft Verstappen erbij dat hem geen blaam treft. "Ik probeerde Kimi niet eens uit te remmen of in te halen, maar wilde hem gewoon in de bocht volgen. Ik remde niet extreem laat, er blokkeerde niks. Het was gewoon een race-incident."</p>
<p>Dat Räikkönen na de touche fel van leer trok op de boordradio ("Een of andere idioot beukte me van de baan") vindt Verstappen geen punt. "Duidelijke teksten. Logisch. Iets dergelijks zou ik ook hebben gezegd als hij mij had geraakt. Kimi heeft me niet gezien, koos gewoon zijn lijn en we botsten. Een ongelukkig moment. Die dingen gebeuren."</p>
<p>Rosbergs oordeel dat Verstappen daarna riskant doorging richting de snelle bochten Eau Rouge en Raidillon bestempelt hij als onzin. "Ik wilde rustig terug naar het team rijden, maar de wielophanging brak en de auto raakte onbestuurbaar. Ik denk dat ik 180 kilometer per uur ging. Dan kun je nog wel een beetje remmen, maar de bandenstapel is niet meer te omzeilen."</p>
<h2>Start in achterhoede</h2>
<p>Bij de Grand Prix van Italië gaat Verstappen komend weekend op jacht naar eerherstel. Dat doet hij in Monza met een nieuwe Honda-krachtbron. De vierde van dit jaar alweer, en dat gaat gepaard met een 'gridstraf' die hem veroordeelt tot een start in de achterhoede.</p>
<p>Geen megaprobleem, vindt Verstappen. "Je kunt hier prima inhalen, dus het is een goed moment om die straf te incasseren."</p>
<p>De nieuwe motor levert vooral meer vermogen. "Het is een van de grootste stappen die we met Honda hebben gezet. Ik denk zelfs de grootste. Het moet ons iets dichter bij Mercedes brengen."</p>
<h2>Plens water</h2>
<p>De Red Bull-coureur waakt ondertussen voor te hoge verwachtingen. "We moeten afwachten wat het oplevert. Ik heb er immers nog niet mee gereden en qua motorvermogen ligt Ferrari nog erg ver voor."</p>
<p>De weersvoorspelling voor de regio Milaan is grillig. Vooral op zondag wordt een plens water verwacht. Wat Verstappen betreft is een regenrace welkom. "Het zou onze kansen vergroten, maar ik moet het nog zien. Het weer is hier lastig te voorspellen."</p>
<p>Als het droog blijft, lijkt een podiumfinish voor de Nederlander ver weg. "Mercedes en Ferrari gaan er dan vandoor en dat gat zal moeilijk te dichten zijn. Ik verwacht niet dat ik vanuit de achterhoede naar het podium kan. Vijfde worden is, als er geen gekke dingen gebeuren, een prima resultaat."</p>
