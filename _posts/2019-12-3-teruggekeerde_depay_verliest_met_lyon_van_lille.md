---
layout: post
title: "Teruggekeerde Depay verliest met Lyon van Lille"
date: Tue, 03 Dec 2019 23:03:00 +0100
category: voetbal
externe_link: "https://nos.nl/l/2313191"
image: "https://nos.nl/data/image/2019/12/03/610003/1008x567.jpg"
aantal: 231
unieke: 166
bron: "NOS"
---

<p>Memphis Depay heeft na zijn opgelopen blessure bij Oranje weer minuten gemaakt in het shirt van Olympique Lyonnais. De aanvaller hield het in het verloren thuisduel met Lille (0-1) ruim een uur vol.</p>
<p>Kort na de wissel van Depay maakte Jonathan Ikone de enige treffer van de wedstrijd, waardoor Lille op de ranglijst naar de vierde plek steeg. Lyon, met Kenny Tete als invaller, staat slechts achtste.</p>
<p>Depay liep twee weken terug in de interland van het Nederlands elftal tegen Estland (5-0) een bovenbeenblessure op en werd in de rust uit voorzorg gewisseld.</p>
<p>Die nieuwe kwetsuur zette kwaad bloed bij Lyon-trainer Rudi Garcia, die bondscoach Ronald Koeman 'een gebrek aan respect' verweet. "Hij deed mee in een wedstrijd die nergens meer om ging."</p>
<h2>Onrust in Bordeaux</h2>
<p>Het duel tussen Bordeaux en Nimes (6-0) werd in de beginfase tijdelijk gestaakt, nadat fans van de thuisploeg het veld dreigden te betreden.</p>
<p>De aanhang ligt overhoop met de clubleiding, die voor aanvang een anti-bestuur-spandoek had laten verwijderen uit het stadion.</p>
<p>Investeringsmaatschappijen King Street en GCAP zwaaien de scepter in Zuidwest-Frankrijk en zijn in een strijd verwikkeld om alleenheerschappij.</p>
<p>Na een gesprek met een clubvertegenwoordiger keerde de rust in het stadion terug, mede door het alsnog toestaan van het spandoek.</p>
<p>Olympique Marseille naderde koploper Paris Saint-Germain tot op twee punten na een 2-0 zege bij Angers. PSG heeft echter nog wel twee wedstrijden te goed.</p>
