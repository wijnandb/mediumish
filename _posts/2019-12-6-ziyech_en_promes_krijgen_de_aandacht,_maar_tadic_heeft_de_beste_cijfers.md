---
layout: post
title: "Ziyech en Promes krijgen de aandacht, maar Tadic heeft de beste cijfers"
date: Fri, 06 Dec 2019 06:09:57 +0100
categories: 
- sport 
- algemeen 
externe_link: "https://nos.nl/l/2313466"
image: "https://nos.nl/data/image/2019/12/06/611725/1008x567.jpg"
aantal: 402
unieke: 257
bron: "NOS"
---

<p>Ook al staat de tandem Hakim Ziyech-Quincy Promes momenteel wat meer in de schijnwerpers, Dusan Tadic is nog steeds de belangrijkste man bij Ajax. De statistieken van de aanvoerder zijn indrukwekkend.</p>
<p>"Dusan moet een van de leiders van Ajax worden", sprak Erik ten Hag na het bekendmaken van de transfer van Tadic in de zomer van 2018. "Niet alleen verbaal, maar ook non-verbaal."</p>
<p>Bijna anderhalf jaar later kan de match tussen de Servische aanvaller en de Amsterdammers nog altijd als made in heaven worden bestempeld.</p>
<p>Tadic, voor 11,4 miljoen euro overgenomen van Southampton, ontpopte zich in zijn eerste seizoen als smaakmaker. Niet alleen in de eredivisie, met 28 goals en 13 assists, maar ook in de Champions League.</p>
<p>Daarin toonde hij onder meer zijn klasse tegen Standard Luik (prachtige assist op David Neres), Bayern München (twee treffers) en Real Madrid. Zelf zegt hij over dat duel met Real: "Dat is de beste wedstrijd die ik ooit heb gespeeld."</p>
<h2>In de schijnwerpers</h2>
<p>De lijn van afgelopen seizoen trekt hij in de nieuwe jaargang resoluut door, al gaat de aandacht soms meer naar anderen uit. Met name Ziyech en Promes eisen momenteel de schijnwerpers voor zich op.</p>
<p>Dat kan te maken hebben met het feit dat Tadic dit seizoen Ajax minder vaak op voorsprong brengt en daardoor minder beslissend lijkt. Twee keer slaagde hij daar tot dusver in. In zijn eerste jaar zette hij de Amsterdammers liefst negen keer op voorsprong, inclusief zes keer de 1-0.</p>
<p>Daarnaast scoort de 31-jarige Tadic tot nu toe tegen minder aansprekende tegenstanders en is hij volgens de cijfers minder aan de bal (gemiddeld bijna tien contacten minder per duel). Toch ontlopen zijn schoten en gecreëerde kansen elkaar niet veel.</p>
<p>Bovendien, in alle competities staat de Serviër al op vijftien assists, zeven minder dan over het gehele vorige seizoen. Als aangever is hij van onschatbare waarde.</p>
<h2>Meest waardevol</h2>
<p>Tadic, die tot medio 2026 actief blijft voor Ajax, was vorig seizoen de meest waardevolle speler van de eredivisie en dat is hij nog steeds. Zeven doelpunten en twaalf assists staan achter zijn naam in het seizoen 2019/2020. En daar zal het ongetwijfeld niet bij blijven.</p>
<p>"We need to pak schaal", is een uitspraak van Tadic die voor altijd in het vocabulaire van de Ajax-fans te vinden zal zijn. Zowel verbaal, natuurlijk ook in de kleedkamer, als non-verbaal drukt de aanvoerder zijn stempel. Precies zoals Ten Hag het voor ogen had.</p>
