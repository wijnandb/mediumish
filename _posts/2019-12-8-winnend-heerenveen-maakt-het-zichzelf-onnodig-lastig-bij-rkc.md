---
layout: post
title: "Winnend Heerenveen maakt het zichzelf onnodig lastig bij RKC"
date: Sun, 08 Dec 2019 16:20:42 +0100
category: voetbal
externe_link: "https://nos.nl/l/2313873"
image: "https://nos.nl/data/image/2019/12/08/612612/1008x567.jpg"
aantal: 206
unieke: 148
bron: "NOS"
---

<p>Heerenveen heeft een verdiende overwinning behaald op bezoek bij RKC Waalwijk. De Friezen zegevierden met 3-1, maar maakten het zichzelf wel onnodig moeilijk.</p>
<p>Rodney Kongolo liep na bijna een halfuur de bal bij de tweede paal binnen na een voorzet van Sherel Floranus, die op zijn beurt op maat werd bediend door Chidera Ejuke.</p>
<p>Heerenveen verzuimde in het restant van de wedstrijd de score verder op te voeren. Zo kregen Ejuke en Jens Odgaard prima mogelijkheden op een tweede Friese treffer. Twee keer stond keeper Etienne Vaessen in de weg.</p>
<p>RKC bleef zo in leven en maakte een kwartier voor tijd zelfs gelijk. Stijn Spierings zorgde met een fantastisch afstandsschot voor de 1-1.</p>
<p>Het leek nog mooier te worden voor de hekkensluiter van de eredivisie, maar de poging van Darren Maatsen stuiterde via de onderkant van de lat weer het veld in.</p>
<p>Heerenveen nam uiteindelijk toch drie punten mee naar huis. Odgaard werd op randje buitenspel weggestuurd door invaller Anders Dreyer en rondde bekwaam af. Dreyer zorgde in blessuretijd nog voor de 1-3.</p>
<p>Noemenswaardig was het eredivisiedebuut van de 26-jarige scheidsrechter Marc Nagtegaal, die kon terugkijken op een geslaagd eerste optreden.</p>
<p>Bekijk hieronder de reacties van trainers Henk Grim (RKC Waalwijk) en Johnny Jansen (sc Heerenveen):</p>
