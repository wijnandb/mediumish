---
layout: post
title: "Voetbalteam Curaçao rouwt om overleden doelman (31)"
date: Tue, 10 Sep 2019 10:58:32 +0200
categories: 
- sport 
- voetbal 
externe_link: "https://nos.nl/l/2301102"
feature_image: "https://nos.nl/data/image/2019/09/10/576299/1008x567.jpg"
aantal: 217
unieke: 152
bron: NOS
---

<p>Het voetbalteam van Curaçao rouwt om het plotselinge overlijden van reservedoelman Jairzinho Pieter (31). De elfvoudig international, keeper van de club SV Vesta, is maandag overleden in het spelershotel in Port-au-Prince. De doodsoorzaak is nog niet bekend.</p>
<p>Het elftal is in Haïti voor Nations League-wedstrijden.</p>
<p>Zondag won de ploeg nog met 1-0 van Haïti door een treffer van Elson Hooi (ADO Den Haag). Later vandaag staat het tweede treffen tegen Haïti op het programma. De wedstrijd staat om 00.00 uur (Nederlandse tijd) op het programma.</p>
<h2>Duel vandaag gaat door</h2>
<p>De CONCACAF, de voetbalbond van Noord-en Midden-Amerika, laat in een reactie weten dat die wedstrijd gewoon doorgaat.</p>
<p>Spelers tonen hun emoties op social media. De eerste keeper van Curaçao, voormalig PSV- en Vitesse-doelman Eloy Room, schrijft: "Voor altijd in ons hart. Rust zacht, legende Pieter."</p>
<p>Juninho Bacuna, voormalig Groningen-speler, reageerde ook: "Een geweldige man die ik als een grote broer zie. Ik zal je missen man."</p>
<p>"De gedachten en gebeden van de CONCACAF-familie gaan uit naar de naasten van Pieter, naar de bond van Curaçao en naar zijn team. De confederatie is op de hoogte gebracht door de bond van Curaçao dat, na overleg met de spelers, de wedstrijd doorgaat als eerbetoon aan hun teamgenoot. Een minuut stilte zal in acht worden genomen voorafgaand aan alle wedstrijden vandaag."</p>
