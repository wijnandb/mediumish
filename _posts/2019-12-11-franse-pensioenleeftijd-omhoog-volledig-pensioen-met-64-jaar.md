---
layout: post
title: "Franse pensioenleeftijd omhoog: volledig pensioen met 64 jaar"
date: Wed, 11 Dec 2019 13:13:26 +0100
category: nieuws
externe_link: "https://nos.nl/l/2314268"
image: "https://nos.nl/data/image/2019/12/11/613381/1008x567.jpg"
aantal: 383
unieke: 243
author: "NOS"
---

<p>In Frankrijk heeft de regering zijn langverwachte pensioenplannen gepresenteerd. Premier Edouard Philippe heeft gezegd dat er een nieuw algemeen pensioensysteem komt dat een einde maakt aan alle uitzonderingen die er nu zijn.</p>
<p>De pensioenleeftijd waarop de Fransen een volledig pensioen kunnen ontvangen, gaat omhoog van 62 naar 64 jaar. Pensioen met 62 jaar blijft mogelijk, maar dan worden de ontvangers gekort. Voor een volledig pensioen moeten Fransen dus langer gaan werken.</p>
<p>"De regering heeft besloten om alle 42 verschillende pensioenstelsels die nu in Frankrijk bestaan, bij het grof vuil te zetten", zegt correspondent Frank Renout. "Er komt één nieuw pensioenstelsel dat voor iedereen gaat gelden en dat betekent dat er een eind komt aan beruchte voordeelregels als bijvoorbeeld die voor het spoorpersoneel, dat nu al met 52 jaar mag stoppen met werken."</p>
<h2>Oudere werknemers ontzien</h2>
<p>Het nieuwe stelsel gaat alleen volledig gelden voor werknemers die vanaf 2022 de Franse arbeidsmarkt op komen, oftewel jongeren. Voor Franse werknemers die voor 1975 zijn geboren, verandert er niets. Voor hen blijft het oude systeem gelden.</p>
<p>Voor de groep die ertussen zit, komt er een overgangsregeling. "Voor die groep worden maatregelen getroffen om mensen die er erg op achteruit gaan te compenseren", zegt Renout, "om de pijn dus iets te verzachten."</p>
<p>De maatregelen gaan nog niet meteen in. De nieuwe pensioenwet moet eerst nog worden voorgelegd aan het Franse parlement. Dat gebeurt eind februari, heeft premier Philippe bekendgemaakt.</p>
<p>President Macron is niet bepaald de eerste Franse president die iets probeert te doen aan het versnipperde pensioenstelsel, dat miljarden kost. Vergeleken met andere Westerse landen geeft Frankrijk veel geld uit aan zijn pensioenen, zo'n 14 procent van het nationaal inkomen. In Nederland gaat het om 5,4 procent van dat bruto binnenlands product, blijkt uit OESO-cijfers.</p>
<h2>Vakbonden op ramkoers</h2>
<p>De aangekondigde veranderingen leidden de afgelopen week tot massale stakingen, die scholen, het verkeer en hulpdiensten plat legden. Ook voor morgen en zaterdag staan weer grote protestacties op het programma, hebben de Franse vakbonden laten weten.</p>
<p>Volgens Renout liggen de Franse vakbonden op ramkoers: "De bonden zeiden van tevoren al dat wat de regering ook bekend zou maken, ze er niet tevreden mee zouden zijn. Ze willen dat er helemaal geen hervormingen komen en zijn vastbesloten om door te gaan op de ingeslagen weg, die van actie, staken en protest."</p>
