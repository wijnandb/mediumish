---
layout: post
title: "Nachtwerk put tennissers uit bij nu al omstreden Davis Cup Finals"
date: Thu, 21 Nov 2019 12:07:25 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/3B5_QaRx7zY/2311395"
image: "https://nos.nl/data/image/2019/11/21/595016/1008x567.jpg"
aantal: 370
unieke: 244
bron: "NOS"
---

<p>Ondanks veel geld en veel spannende wedstrijden is er veel kritiek op de nieuw opgezette Davis Cup Finals in Madrid. Er is weinig publiek en er moeten zo veel partijen gespeeld worden, dat de laatste bal tussen Amerika en Italië vannacht pas om 04.04 uur werd geslagen. Een dubieus record.</p>
<p>"Dit zorgt voor grote problemen. Voor de spelers, maar ook voor de mensen die naar het stadion komen", aldus Rafael Nadal over het nachtwerk. Hij was dinsdag ook pas om 02.00 uur 's nachts klaar met Spanje.</p>
<p>Het overvolle schema dat Barcelona-voetballer en organisator Gerard Piqué heeft opgezet, put de spelers uit, maar is ook zeer belastend voor bijvoorbeeld ballenkinderen, officials en journalisten.</p>
<p>Achttien landen hebben zich gemeld voor de finaleweek van het landentoernooi. Er staan in totaal 25 ontmoetingen (die ieder uit drie wedstrijden bestaan) op de rol. Allemaal in Madrid, want uit- en thuiswedstrijden bestaan niet meer.</p>
<p>Er worden in de groepsfase zes ontmoetingen op een dag gespeeld, verdeeld over drie banen. Nederland begon gisteren om 11.00 uur. Acht uur en drie kwartier later lag Oranje eruit, Groot-Brittannië had de spannende ontmoeting met 2-1 gewonnen.</p>
<h2>Aussies houden het voor gezien</h2>
<p>Pas na Nederland konden België en Australië de baan op. De 'Aussies' wonnen beide enkelspelen, waren daardoor zeker van de winst en hadden 's nacht geen zin meer in het dubbelspel. Na een game gaven ze op. Verklaring: John Peers had last van zijn elleboog.</p>
<p>Het overvolle schema zorgt voor veel verontwaardiging binnen de tenniswereld, zo ook bij Sven Groeneveld, de Nederlandse oud-coach van onder anderen Monica Seles, Michael Stich en Maria Sjarapova.</p>
<p>De opgave van Australië was een bittere pil voor de paar fans die wel van ver naar Madrid waren gekomen om Australië of België te zien spelen. Zij moesten het doen met twee in plaats van drie wedstrijden.</p>
<p>De captain van Australië, Lleyton Hewitt, zette midden in de nacht logischerwijs zijn spelers op de eerste plaats. "Hun slaap- en eetpatroon wordt in de war gegooid. En de volgende dag moeten ze er gewoon weer staan. Het is een groot probleem."</p>
<p>Vandaag worden de laatste groepswedstrijden gespeeld in Madrid. Spanje, Australië en Canada zijn al zeker van een plaats in de kwartfinales.</p><img src="http://feeds.feedburner.com/~r/nossporttennis/~4/3B5_QaRx7zY" height="1" width="1" alt=""/>
