---
layout: post
title: "Prinses Christina is in besloten kring gecremeerd"
date: Thu, 22 Aug 2019 11:25:13 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/kLk_gwV_HD4/2298495"
feature_image: "https://nos.nl/data/image/2019/08/22/571726/1008x567.jpg"
aantal: 242
unieke: 156
bron: NOS
---

<p>Het stoffelijk overschot van prinses Christina is in besloten kring gecremeerd. De crematie volgde na de eveneens besloten afscheidsbijeenkomst in het koetshuis van de Koninklijke Stallen die ruim een uur duurde.</p>
<p>De koninklijke familie had zich vanochtend verzameld in paleis Noordeinde. Onder begeleiding van de familie werd de kist overgebracht van de Koepel van Fagel naar het koetshuis van de Koninklijke Stallen. Direct achter de kist liepen de drie kinderen van Christina: Bernardo, Juliana en Nicolás.</p>
<p>Zij werden gevolgd door de zussen Beatrix, Irene en Margriet en zwager Pieter van Vollenhoven. Achter hen liepen koning Willem-Alexander en koningin Máxima.</p>
<p>Prinses Christina wilde niet dat haar afscheid een zware, formele bijeenkomst zou worden. Daarom droegen de meeste aanwezigen kleurrijke kleding. Sommigen hadden een bloem in hun knoopsgat. De kist was bedekt met zonnebloemen.</p>
<p>Om 15.30 uur vertrok de lijkwagen met het stoffelijk overschot, onder politiebegeleiding en met een volgwagen met familie, naar het crematorium.</p>
<p>Prinses Christina is de jongste dochter van koningin Juliana en prins Bernhard. Zij overleed vorige week vrijdag op 72-jarige leeftijd aan de gevolgen van botkanker. </p>
<p>De kist met het stoffelijk overschot van de prinses stond sinds dinsdag opgesteld in de Koepel van Fagel, die als een zogeheten chapelle ardente was ingericht. Daar konden familie, vrienden en genodigden afscheid nemen van Christina. </p>
<p>Enkele laureaten van het naar haar vernoemde Prinses Christina Concours leverden een muzikale bijdrage.</p>
<p>Op eigen verzoek is de prinses gecremeerd. </p><img src="http://feeds.feedburner.com/~r/nosnieuwskoningshuis/~4/kLk_gwV_HD4" height="1" width="1" alt=""/>
