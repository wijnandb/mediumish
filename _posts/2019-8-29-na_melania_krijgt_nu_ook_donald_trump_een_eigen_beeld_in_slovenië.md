---
layout: post
title: "Na Melania krijgt nu ook Donald Trump een eigen beeld in Slovenië"
date: Thu, 29 Aug 2019 20:08:01 +0200
categories: 
- entertainment 
- opmerkelijk 
externe_link: "https://nos.nl/l/2299493"
feature_image: "https://nos.nl/data/image/2019/08/29/573419/1008x567.jpg"
aantal: 198
unieke: 142
bron: NOS
---

<p>De Amerikaanse president Trump heeft niet lang hoeven wachten op zijn eigen standbeeld in Slovenië. Een maand nadat zijn vrouw Melania er een had gekregen in haar geboortedorp Sevnica, heeft Donald Trump nu ook een beeltenis, in een dorp in de buurt van de hoofdstad Ljubljana.</p>
<p>Het bijna acht meter hoge kunstwerk is bedacht en uitgevoerd door architect Tomaz Schlegl en lijkt qua pose op het Vrijheidsbeeld in New York. De bedenker zegt dat het werk is bedoeld als statement tegen populisme.</p>
<p>Volgens hem zit er een mechanisme in de houten structuur waarmee de gezichtsuitdrukking veranderd kan worden. "Doordeweeks kijkt hij vrolijk, maar in het weekend ziet hij er heel eng uit." Volgens Schlegel staat dat symbool voor hoe hypocriet populistische politici zijn.</p>
<p>De onthulling van Melania's beeld werd vorige maand gevierd in Sevnica:</p>
<p>Net als bij Melania's beeld zijn de meningen over de beeltenis van Donald verdeeld. Persbureau AFP zegt dat deze week een boze inwoner met zijn tractor tegen het kunstwerk is gereden. Anderen zeggen dat het lelijk is en het landschap verstoort.</p>
<p>Ondanks die kritiek is het presidentiële paar populair in Slovenië. Op verscheidene plekken zijn onder meer Melania-slippers, Donald Trump-hamburgers en Melania-taart te koop.</p>
