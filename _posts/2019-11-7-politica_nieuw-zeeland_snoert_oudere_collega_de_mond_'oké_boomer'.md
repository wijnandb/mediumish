---
layout: post
title: "Politica Nieuw-Zeeland snoert oudere collega de mond: 'Oké boomer'"
date: Thu, 07 Nov 2019 20:19:48 +0100
categories: 
- entertainment 
- opmerkelijk 
externe_link: "https://nos.nl/l/2309477"
image: "https://nos.nl/data/image/2019/11/07/591025/1008x567.jpg"
aantal: 321
unieke: 204
bron: "NOS"
---

<p>Een Nieuw-Zeelandse politica heeft door een opmerking in de parlementszaal aan het adres van een oudere collega zowel bijval als kritiek geoogst.</p>
<p>De 25-jarige Chlöe Swarbrick sprak dinsdag in het parlement in een debat over klimaatverandering. Ze benadrukte het belang van een oplossing voor haar generatie, waarop ze werd geïnterrumpeerd door een oudere parlementariër.</p>
<p>"In 2050 ben ik 56 jaar oud, terwijl de gemiddelde leeftijd van dit parlement nu 49 jaar is", begon Swarbrick, waarop een ouder parlementslid een opmerking maakte over haar leeftijd. "Oké boomer", reageerde Swarbrick ad rem, waarop ze haar betoog voortzette.</p>
<p>Kijk hier het moment in de parlementszaal:</p>
<p>De term boomer is een door veel Nieuw-Zeelandse millennials gebruikte verwijzing naar mensen van de babyboomgeneratie, die in de jaren na de Tweede Wereldoorlog werden geboren. Tegelijkertijd staat de term symbool voor de kloof tussen de jonge en oude generatie, zeker in debatten waarin de standpunten van de generaties niet per se overeenkomen.</p>
<p>De ongebruikelijke opmerking van Swarbrick in de parlementszaal bleef niet onopgemerkt. Haar woorden werden snel opgepikt op sociale media. Al snel gingen ook nationale media erop in, gevolgd door internationale media als de BBC en CNN.</p>
<p>Swarbrick kreeg bijval, maar werd ook beschuldigd van leeftijdsdiscriminatie. In een Facebook-bericht reageerde ze op de ontstane ophef. "Vandaag heb ik geleerd dat kort en bondig en op een komische manier reageren op iemand die een opmerking maakt over 'je leeftijd' - terwijl je spreekt over de impact van klimaatverandering op 'jouw generatie' en de letterlijke naam van hun generatie noemt - sommige mensen erg boos maakt."</p>
<p>In een video op Twitter verklaart ze haar uitroep. "Het is een uiting van frustratie, samengevat in één symbolische, korte zin." Op de vraag hoe het is om de eerste Nieuw-Zeelandse parlementariër te zijn die de term gebruikt, had ze ook een gevat antwoord. "Waarschijnlijk ben ik de eerste wereldwijd. Ga daar maar van uit. Nieuw-Zeeland is vandaag op meerdere manieren wereldwijd toonaangevend."</p>
