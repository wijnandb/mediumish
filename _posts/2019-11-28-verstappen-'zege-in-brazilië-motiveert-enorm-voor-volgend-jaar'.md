---
layout: post
title: "Verstappen: 'Zege in Brazilië motiveert enorm voor volgend jaar'"
date: Thu, 28 Nov 2019 17:11:38 +0100
category: autosport
externe_link: "https://nos.nl/l/2312430"
image: "https://nos.nl/data/image/2019/11/28/598454/1008x567.jpg"
aantal: 545
unieke: 321
author: "NOS"
---

<p>Na de prachtige zege van Max Verstappen in Brazilië, twee weken geleden, zijn zeker bij de buitenwacht de verwachtingen hooggespannen voor de laatste race van het Formule 1-seizoen: de Grand Prix van Abu Dhabi van komende zondag. Maar Verstappen zelf is er als de kippen bij om een kanttekening te plaatsen.</p>
<p>"Mijn zege in Brazilië betekent echt niet dat we hier zomaar weer winnen. De drie topteams zullen close zijn", voorziet hij ook tijdens de afsluiter van het racejaar weer een strijd tussen Mercedes, Ferrari en zijn Red Bull. "Maar Mercedes start hier als favoriet, denk ik. Dit is een circuit dat goed bij hun auto past."</p>
<p>Ongetwijfeld een juiste inschatting van Verstappen. Hij wist op het moment van die uitspraak echter nog niet dat het gevaar in dat geval niet van Valtteri Bottas zal komen. De Mercedes van de Fin, tweede man bij de Duitse renstal achter Lewis Hamilton, wordt voorzien van een nieuwe motor en zal dus vanuit de achterhoede aan de race op het Yas Marina Circuit moeten beginnen.</p>
<h2>Enorme meevaller</h2>
<p>Motorproblemen zijn Red Bull ondertussen vreemd, bleek eerder wel op het Braziliaanse Interlagos waar Verstappen niet alleen de grand prix naar zijn hand wist te zetten, maar ook voor de tweede keer dit seizoen poleposition wist te veroveren. Met dank ook aan de Honda-motor, die alle pijntjes met Renault van de voorbije jaren naar de achtergrond heeft gedrukt.</p>
<p>Geen wonder dat de coureur vol lof over de Japanse krachtbron spreekt. Het doet hem nu al reikhalzend uitkijken naar 2020. "Het is een veelbelovend eerste jaar geweest, waarin we een paar goede resultaten hebben neergezet. Vooral de betrouwbaarheid van de motor was een enorme meevaller. We hebben veel geleerd dit seizoen, maar we willen meer: volgend jaar moet nog beter worden."</p>
<p>Serieus meestrijden om de wereldtitel zal dan het streven zijn. Voor nu is de derde plaats het maximaal haalbare. De 22-jarige Nederlander staat in de tussenstand derde achter wereldkampioen Hamilton en de eveneens niet meer te achterhalen Bottas, beiden rijdend voor Mercedes. Het gat met achtervolger Charles Leclerc van Ferrari bedraagt elf punten.</p>
<h2>Beter beginnen</h2>
<p>Hij lijkt zich niet heel druk te maken om die derde plaats. "Natuurlijk, het is leuker dan vierde of vijfde worden. Maar over twintig jaar doet het mij niks meer, dan ben ik er niet blij meer mee", kijkt Verstappen in de toekomst. Om snel terug te keren naar het heden. "Ik ben hier om te winnen."</p>
<p>En dat zal volgend jaar nog meer het credo zijn. "Dan willen we vechten voor de titel. We zullen het seizoen dan wel beter moeten beginnen", beseft de Limburger, die dit jaar in zijn eerste acht races slechts twee keer het podium (twee keer derde) haalde. "Maar ik denk dat we dat we dat kunnen. Het team staat er in ieder geval goed voor."</p>
<p>De overwinning in Brazilië, na Oostenrijk en Duitsland zijn derde van het seizoen, vormt een stevige steun in de rug. "Die zege motiveert enorm en ook het feit dat we inmiddels meevechten om poleposition. Dat geeft aan dat we op de goede weg zijn."</p>
<p>Op de persconferentie deed zich nog een lachwekkend moment voor toen Verstappen, Kevin Magnussen en Charles Leclerc een bijzonder lange vraag kregen, die ze niet zo gemakkelijk wisten te beantwoorden: </p>
