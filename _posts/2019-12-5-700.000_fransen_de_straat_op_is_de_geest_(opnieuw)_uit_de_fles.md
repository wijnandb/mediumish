---
layout: post
title: "700.000 Fransen de straat op: is de geest (opnieuw) uit de fles?"
date: Thu, 05 Dec 2019 21:24:53 +0100
category: buitenland
externe_link: "http://feeds.nos.nl/~r/nosnieuwsbuitenland/~3/Tn9FFzHH0OQ/2313440"
image: "https://nos.nl/data/image/2019/12/05/611599/1008x567.jpg"
aantal: 401
unieke: 263
bron: "NOS"
---

<p>In Parijs en andere steden in Frankrijk zijn vandaag naar schatting 700.000 demonstranten de straat op gegaan. De landelijke actiedag was bedoeld als protest tegen de plannen van president Macron om het pensioenstelsel te hervormen, maar is uitgelopen op een uiting van algehele boosheid.</p>
<p>"Wat opvalt is de strijdlust van veel demonstranten", zegt correspondent Frank Renout in het radioprogramma Nieuws en Co. "Ze hebben genoeg van president Macron en vinden dat hij het sociale stelsel afbreekt."</p>
<p>Frank Renout ging vandaag met een groep demonstranten mee naar Parijs:</p>
<p>In Nanterre, een kleine stad ten noordwesten van Parijs, viel het de correspondent op dat mensen bereid zijn lang door te gaan met protestacties. "Leraren bijvoorbeeld, zij zeggen dat de scholen desnoods maar dicht moeten blijven."</p>
<p>De breed gedragen onvrede is te zien in de diversiteit van actiegroepen. Zo gingen naast vakbondsleden ook milieuactivisten van Extinction Rebellion de straat op om te protesteren tegen elektrische stepjes. Die zijn in hun ogen milieuonvriendelijk. De actiegroep stelt in Parijs, Lyon en Bordeaux 3600 steps onklaar te hebben gemaakt.</p>
<p>Ook gele hesjes sloten zich bij de protesten aan. Die beweging organiseerde vorig jaar massale protesten; de groepering werd uiteindelijk serieus genomen door president Macron. Zo werd een verhoging van het minimumloon aangekondigd, kwam er een 'nationaal debat' en volgde een investering van 17 miljard euro om de koopkracht te verbeteren.</p>
<p>Dat er nu opnieuw grootschalige demonstraties zijn, zal voor Macron dus een tegenslag zijn. "Het Elysée heeft nog niet gereageerd, maar je kunt je voorstellen dat Macron het protest met argusogen volgt", aldus Renout.</p>
<p>De huidige acties zijn deels geïnspireerd op de gilets jaunes. "De demonstranten hopen dat ze het resultaat van de gele hesjes kunnen herhalen en hopen dat Macron na nieuwe protesten wederom zal inbinden."</p>
<p>Een demonstrant uit Nanterre, die Renout vandaag sprak, heeft daar weinig fiducie in. "Macron is een marionet. Grote kapitalistische bedrijven trekken aan de touwtjes. En als die genoeg van hem hebben, zoeken ze weer een nieuwe."</p>
<p>Volgende week zal blijken of Macron naar de demonstranten heeft geluisterd. Dan volgen de definitieve pensioenplannen van zijn regering. Renout vraagt zich af hoeveel bewegingsruimte de president heeft. "Hij wil geen gezichtsverlies lijden door te veel concessies te doen."</p>
<p>Het protest is in elk geval nog niet voorbij. Het openbaar vervoer in Parijs blijft tot maandag stilliggen. Luchtvaartmaatschappij Air France schrapt morgen binnenlandse vluchten en het spoorvervoer blijft op slot.</p><img src="http://feeds.feedburner.com/~r/nosnieuwsbuitenland/~4/Tn9FFzHH0OQ" height="1" width="1" alt=""/>
