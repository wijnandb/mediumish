---
layout: post
title: "'Oudje' Babel geniet van tweede jeugd bij Oranje: 'Hoe ouder, hoe beter'"
date: Mon, 09 Sep 2019 23:41:48 +0200
categories: 
- sport 
- voetbal 
externe_link: "https://nos.nl/l/2301062"
feature_image: "https://nos.nl/data/image/2019/09/09/576251/1008x567.jpg"
aantal: 492
unieke: 289
bron: NOS
---

<p>Met zijn twee doelpunten tegen Estland (0-4) was Ryan Babel de gevierde man bij het Nederlands elftal. De 32-jarige aanvaller, die in 2005 zijn debuut voor Oranje maakte, lijkt bezig aan zijn tweede jeugd.</p>
<p>"Ja, ik word er door ploeggenoten ook vaak aan herinnerd dat ik een oudje ben", lacht Babel, die erkent dat hij in de beste fase van zijn carrière zit. "Gini (Wijnaldum, red.) zei een paar dagen geleden nog: hoe ouder hoe beter. De laatste drie, vier jaren van mijn carrière zijn de beste jaren op dit moment."</p>
<p>Om zich vervolgens ook te realiseren: "Je moet het altijd blijven laten zien, je bent zo goed als je laatste wedstrijd."</p>
<p>Oranje speelde geen sprankelende wedstrijd, maar dat hoefde ook niet van bondscoach Ronald Koeman. Winnen van Estland was het doel en dat werd probleemloos behaald.</p>
<p>"Aan de ene kant vind ik het normaal dat je hier met 4-0 wint, maar je moet het wel kunnen opbrengen om geconcentreerd je taak uit te voeren."</p>
<h2>Vaker de diepe bal</h2>
<p>In de eerste helft zag Koeman nog niet waar hij op hoopte. "Ik vond dat we de bal best nog vaker diep hadden kunnen spelen. Er waren momenten waarop we diep liepen, maar de bal niet kwam."</p>
<p>Babel zette Oranje na een dik kwartier op voorsprong, maar pas na rust vielen de andere goals. "We hebben Ryan wat meer aan de zijkant laten spelen om centraal wat meer ruimte te krijgen. Frenkie (de Jong, red.) ging wat dieper naar voren spelen en toen kregen we echt goed voetbal", aldus de bondscoach over het vervolg van het duel.</p>
<p>Bekijk hier de samenvatting van Estland-Nederland:</p>
<p>In de met 4-2 gewonnen wedstrijd tegen Duitsland gebeurde veel, in tegenstelling tot het duel in Tallinn, maar dat maakte het voor Koeman niet saai. "Je verveelt je nooit", zegt de bondscoach over de manier waarop hij de wedstrijd beleefde, "omdat het voetbal is en omdat het je elftal is."</p>
<p>"En omdat je dingen anders doet, zoals met Frenkie en Ryan. Het is mooi om te zien dat we dat kunnen veranderen en dat de spelers dat zo goed invoeren. Daarin zie je de ontwikkeling van het elftal."</p>
<p>Volgens aanvoerder Virgil van Dijk bewijst de winst, maar ook zeker de manier waarop die tot stand kwam, dat Oranje zeker een belangrijke stap heeft gezet in de ontwikkeling.</p>
<p>"Het was de eerste keer in lange tijd dat we op papier beter waren dan onze tegenstander. Dat kan lastig zijn, maar dat hebben we goed gedaan", blikt Van Dijk tevreden terug op de 4-0.</p>
<p>Voorzichtig kijkt hij ook alweer vooruit naar volgende maand, als Oranje weer twee keer aan de bak moet, tegen Noord-Ierland en Wit-Rusland. "Het is mooi dat we nu twee keer hebben gewonnen, maar we zijn er nog niet. We gaan er alles aan doen om de volgende interlandperiode ook twee keer te winnen."</p>
<p>Bekijk hier de reacties van Virgil van Dijk, Memphis Depay, Davy Pröpper en Joël Veltman:</p>
