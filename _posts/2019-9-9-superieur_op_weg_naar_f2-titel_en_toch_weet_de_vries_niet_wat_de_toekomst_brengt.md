---
layout: post
title: "Superieur op weg naar F2-titel en toch weet De Vries niet wat de toekomst brengt"
date: Mon, 09 Sep 2019 09:43:29 +0200
categories: 
- sport 
- autosport 
externe_link: "https://nos.nl/l/2300942"
feature_image: "https://nos.nl/data/image/2019/09/09/576036/1008x567.jpg"
aantal: 723
unieke: 421
bron: NOS
---

<p>In de schaduw van Max Verstappen reed Nyck de Vries in Italië twee keer naar het podium. In beide Formule 2-races werd hij derde. De Vries verstevigde daarmee zijn leidende positie in het klassement en kan eind deze maand in Sotsji kampioen worden. Lukt dat niet, dan krijgt hij eind november in Abu Dhabi nog een kans om het karwei af te maken.</p>
<p>Van een leien dakje ging het aanvankelijk niet op het 'Autodromo Nazionale di Monza'. De Vries werd na de kwalificatie gediskwalificeerd vanwege een brandstoftekort. Hij viel stil, terwijl er volgens de regels altijd 0,8 kilo brandstof in de auto moet zitten.</p>
<p>De coureur van ART Grand Prix werd veroordeeld tot de laatste startplek, maar kwam na een indrukwekkende opmars als derde over de finish.</p>
<p>Ook in de tweede (sprint)race werd hij derde, maar daar kon de 24-jarige Fries minder van genieten. "Het was geen slechte race, maar ik vind niet dat ik deze podiumplek verdien. Ik maakte een gigantische fout in de eerste bocht en lag er bijna af. Ik kon de auto net uit de muur houden."</p>
<h2>Tijdstraf</h2>
<p>De Vries kwam als vierde over de finish, maar profiteerde van een tijdstraf voor de Japanner Matushita. "Andere coureurs maakten nog meer fouten. Ach, dat hoort ook bij racen. Ik moet het cadeau maar accepteren. Fijn voor mijn Franse team. Een hechte familie waarin ik me enorm thuis voel."</p>
<p>Het zat De Vries allemaal mee in Italië. Zijn rivaal Nicholas Latifi bakte er niks van. De Canadees scoorde nul punten en zag zijn achterstand oplopen tot 59 punten, met nog twee raceweekends te gaan.</p>
<p>Toch rekent De Vries zich nog niet rijk. "Je kunt elk raceweekend 48 punten scoren. Het kan nog uit mijn handen glippen. Ik snap dat jullie steeds vragen over de titel stellen, maar ik probeer er niet aan te denken."</p>
<h2>Winnen</h2>
<p>De Vries past ervoor om als een calculerende coureur de titel binnen te hengelen. "Ik ga niet naar Rusland om punten te sprokkelen, daarvoor ben ik te strijdlustig. Ik wil races winnen. Dat is het hele jaar mijn benadering geweest en dat ga ik niet veranderen. Bovendien is de laatste zege veel te lang geleden."</p>
<p>Eén ding is zeker: Nyck de Vries rijdt volgend jaar geen vierde F2-seizoen. "Zeker niet. Als ik de titel pak, mag dat trouwens niet eens." De komende weken is hij bijna fulltime bezig met zijn toekomst. "Ik hoef drie weken niet te racen, maar de tijd dringt en mijn agenda zit bomvol. Ik ben maar anderhalve dag vrij."</p>
<h2>Toekomst</h2>
<p>Hoe die toekomst oogt? Daarover hult de Fries zich in nevelen. "Ik ben met diverse dingen bezig en houd alle opties open. Zo veel professionele autosportklasses zijn er niet. Ik overweeg er een paar. Er is niks beslist, maar ik maak me geen zorgen", zegt de coureur die nog steeds zonder manager werkt.</p>
<p>Autosportfederatie FIA wil graag dat de Formule 2-kampioen jaarlijks promoveert naar de koningsklasse, de Formule 1, maar een vanzelfsprekendheid is dat allerminst. Nyck de Vries heeft weliswaar een ruime voorsprong op Latifi, maar kan niet tippen aan de sponsormiljoenen die de Canadees ter beschikking staan.</p>
<h2>Formule 1</h2>
<p>Latifi is al reserve bij het Formule 1-team Williams en staat op het punt een contract voor 2020 bij de Engelse renstal te tekenen. Topteams Mercedes, Ferrari en Red Bull Racing zijn geen reële optie voor de Vries en bij de zes resterende F1-renstallen zijn de stoeltjes ook bijna vergeven.</p>
<p>Het kan verkeren: Alexander Albon, Lando Norris en George Russell debuteerden in maart in de Formule 1. Ze waren vorig seizoen de topdrie van het F2-kampioenschap. De Vries werd vierde en haalde zijn doelstelling - kampioen worden - niet.</p>
<p>De Nederlander lijkt de afslag richting de F1 net te hebben gemist, terwijl Albon juist illustreert hoe snel dingen kunnen kantelen in de autosport. De Thai verving vorige week de teleurstellende Pierre Gasly en is de nieuwe teamgenoot van Max Verstappen.</p>
<h2>Elektrische raceklasse</h2>
<p>Het logische alternatief voor De Vries is de Formule E. De elektrische raceklasse, waarin Limburger Robin Frijns ook actief is, groeit snel in populariteit en wordt na een moeizame start steeds serieuzer genomen.</p>
<p>Diverse autosportinsiders koppelen De Vries aan een Formule E-renstal, maar de kogel is nog niet door de kerk. De Vries houdt zijn kaarten tegen de borst. "Ik hoop dat ik binnen een paar weken meer kan vertellen."</p>
