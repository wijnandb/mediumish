---
layout: post
title: "Voetbalvrouw in Iran: vriendin Kevin Jansen werd van tribune verwijderd"
date: Wed, 11 Sep 2019 06:14:57 +0200
category: buitenland
externe_link: "http://feeds.nos.nl/~r/nosnieuwsbuitenland/~3/yVb_KuvbY0M/2301203"
feature_image: "https://nos.nl/data/image/2019/09/11/576451/1008x567.jpg"
aantal: 463
unieke: 249
bron: NOS
---

<p>Madelon Bosman moet nog even heel goed nadenken of ze haar vriend Kevin Jansen nog een keer gaat bezoeken in Iran. Vrouwen zijn niet welkom in Iraanse voetbalstadions, maar toch zat de vriendin van de oud-voetballer van Excelsior, ADO Den Haag en NEC op de tribune bij een wedstrijd van Jansen in Iran. Even dan. Toen werd ze verwijderd.</p>
<p>Bosman en Jansen waren op de hoogte van de regels, maar hadden aan verschillende mensen gevraagd of er toch wat mogelijk was voor de uitwedstrijd van Gol Gohar Sirjan FC bij Saipa op 30 augustus in Teheran. "Drie kwartier voor de wedstrijd werd ik gebeld door de baas van de club dat het toch gelukt was", zegt Bosman. "Daar heb ik op vertrouwd en ik ben gegaan. Achteraf had ik het misschien beter niet kunnen doen..."</p>
<p>De vriendin van Jansen werd rustig ontvangen toen ze uit de auto stapte, werd begeleid naar de VIP-box en kreeg een stoel en wat te drinken aangeboden. Tot dan niks aan de hand. Voor de wedstrijd stroomde de box vol met Iraanse hoogwaardigheidsbekleders.</p>
<p>"Het viel me wel op dat er vanaf de tribune foto's werden gemaakt van de box", zegt Bosman. "Maar ik dacht dat die mensen foto's maakten van die belangrijke mannen. Geen seconde gedacht dat ze van mij foto's maakten. Later bleek dat die foto's op social media werden geplaatst. Zo'n 25 minuten na het begin van de wedstrijd werd ik op de schouder getikt."</p>
<p>"Mij werd verzocht de box te verlaten", vervolgt Bosman. "Toen was ik wel heel erg bang. Ik zag mensen in het Perzisch heel heftig discussiÃ«ren en er werd gebaard dat ik mijn haar met mijn hoofddoek meer moest bedekken."</p>
<p>Een arrestatie bleef uit. Bosman werd begeleid naar een ander gebouw en kon daar de wedstrijd verder kijken op TV. "Daar werd mij uitgelegd dat ik absoluut geen risico liep dat ik zou worden opgepakt. De club bleek gebeld door de politie met het vriendelijke verzoek mij te verwijderen."</p>
<p>Luister hieronder naar het verhaal van Madelon Bosman en haar vriend Kevin Jansen in Iran.</p>
<p>Kevin Jansen had tijdens de wedstrijd niets in de gaten van de spannende avonturen van zijn vriendin. Toen Bosman uit het stadion in de auto zat, stuurde ze een appje naar haar vriend om te zeggen dat ze veilig was. Bosman is door de foto's op social media inmiddels een bekende in Iran, misschien wel bekender dan haar vriend.</p>
<p>"Toen ik naar huis ging, werd ik herkend bij de douane", zegt ze. Bosman twijfelt of ze haar vriend dit seizoen nog gaat bezoeken. "Ik moet even goed navraag doen of ik zonder problemen naar Kevin toe kan, of het veilig is naar Iran te reizen. Zeker omdat het zo groot in het nieuws is."</p><img src="http://feeds.feedburner.com/~r/nosnieuwsbuitenland/~4/yVb_KuvbY0M" height="1" width="1" alt=""/>
