---
layout: post
title: "Geboortehuis Hitler in Oostenrijk wordt politiebureau"
date: Wed, 20 Nov 2019 11:29:16 +0100
category: entertainment
externe_link: "https://nos.nl/l/2311261"
image: "https://nos.nl/data/image/2019/11/20/594730/1008x567.jpg"
aantal: 206
unieke: 134
bron: "NOS"
---

<p>Het geboortehuis van Hitler in het Oostenrijkse Braunau am Inn wordt een politiebureau. Daarvoor moet het gebouw, waar Hitler de eerste maanden van zijn leven woonde, verbouwd worden.</p>
<p>Wolfgang Peschorn, de minister van Binnenlandse Zaken, zegt dat er een wedstrijd wordt gehouden voor architecten in de hele Europese Unie die het toekomstige politiebureau willen ontwerpen. De winnaar van de wedstrijd moet in de eerste helft van volgend jaar bekend worden.</p>
<h2>Bedevaartsoord</h2>
<p>Peschorn hoopt dat het nieuwe bestemmingsplan van het gebouw voorkomt dat het een bedevaartsoord wordt voor neonazi's. Het besluit maakt een einde aan een jarenlange juridische strijd. In 2017 besloot het parlement van Oostenrijk het gebouw te onteigenen.</p>
<p>Daarop volgde nog onenigheid over de vergoeding die de eigenares voor het pand zou krijgen. Het hooggerechtshof in Wenen wees in september definitief haar laatste claim af. De voormalige eigenaresse van 'Hitlers Geburtshaus' zou meer dan 800.000 euro voor het gebouw gekregen hebben.</p>
<h2>Nationaal monument</h2>
<p>Adolf Hitler werd op 20 april 1889 geboren in het huis dat zijn ouders huurden. Nadat de toenmalige eigenaar overleed werd het pand verkocht aan de familie Pommer. Die moest het in 1938 afstaan aan het naziregime, dat er een nationaal monument van maakte. De familie kreeg het huis in 1977 terug.</p>
