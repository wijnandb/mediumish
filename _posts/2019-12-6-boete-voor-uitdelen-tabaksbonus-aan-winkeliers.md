---
layout: post
title: "Boete voor uitdelen tabaksbonus aan winkeliers"
date: Fri, 06 Dec 2019 08:42:56 +0100
category: financieel
externe_link: "https://nos.nl/l/2313482"
image: "https://nos.nl/data/image/2019/12/06/611848/1008x567.jpg"
aantal: 340
unieke: 206
bron: "NOS"
---

<p>De Nederlandse Voedsel- en Warenautoriteit gaat boetes uitdelen aan tabaksfabrikanten die winkeliers bulkkorting geven. De NVWA ziet zo'n korting als een overtreding van de Tabaks- en Rookwarenwet. De boete is 45.000 euro per overtreding met een maximum van 450.000 euro. De boetes zijn niet gericht aan de winkeliers die de bulkkorting ontvangen.</p>
<p>De NVWA begon vorig jaar een onderzoek naar de verboden bonuskorting nadat journalisten van de Onderzoeksredactie Tabak dat op het spoor waren gekomen.</p>
<p>De bonussen worden gegeven aan tabaksspeciaalzaken. Als winkeliers een vooraf afgesproken hoeveelheid sigaretten verkopen, dan krijgen ze van de fabrikant een bonus die kan oplopen tot 3000 euro per jaar.</p>
<p>De brancheorganisatie van tabaksfabrikanten zegt in een verklaring dat commerciÃ«le afspraken met winkeliers de normale gang van zaken zijn, en dat ze de wet niet hebben overtreden. Ook de organisatie van tabaksspeciaalzaken zegt dat aan alle regels voldaan wordt, en vinden de werkwijze van de NVWA onzorgvuldig.</p>
<h2>Promotiemateriaal</h2>
<p>De NVWA onderzocht tien tabakswinkels, waarvan zes bij een keten zijn aangesloten. Allemaal hadden ze overeenkomsten met tabaksfabrikanten. Er werden 69 samenwerkingsverbanden met negentien tabaksfabrikanten opgespoord.</p>
<p>Die overeenkomsten gaan niet alleen over verkoopresultaten, maar bijvoorbeeld ook over het plaatsen van promotiemateriaal en deelname aan promotieacties. Al deze zaken mogen volgens de NVWA niet, omdat "elke handeling in de economische sfeer met als doel de verkoop van producten te bevorderen" volgens de Tabaks- en Rookwarenwet is verboden. De brancheorganisatie voor tabaksspeciaalzaken zegt dat er voor tabakswinkels een uitzondering in de wet is opgenomen voor het maken van reclame.</p>
<h2>Medewerking</h2>
<p>Nadat vorig jaar de bonuspraktijken aan het licht waren gekomen, ontkenden sommige fabrikanten dat zij eraan meededen. Andere gaven opening van zaken en claimden dat er niets mis was met het systeem. Daar zet de NVWA nu een streep door.</p>
<p>De NVWA schrijft dat de winkels niet allemaal even hartelijk meewerkten aan het onderzoek. "Niet altijd werd meteen aan de vordering van gegevens voldaan." Volgens de autoriteit had dat sneller gekund als ze de bevoegdheid zou hebben om medewerking af te dwingen door bijvoorbeeld te dreigen met een dwangsom.</p>
