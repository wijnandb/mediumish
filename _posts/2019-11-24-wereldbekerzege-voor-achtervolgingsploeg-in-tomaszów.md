---
layout: post
title: "Wereldbekerzege voor achtervolgingsploeg in Tomaszów"
date: Sun, 24 Nov 2019 15:30:17 +0100
category: schaatsen
externe_link: "http://feeds.nos.nl/~r/nossportschaatsen/~3/2X9dXyo-hTQ/2311831"
image: "https://nos.nl/data/image/2019/11/24/596002/1008x567.jpg"
aantal: 440
unieke: 277
author: "NOS"
---

<p>Patrick Roest, Douwe de Vries en Marcel Bosker hebben bij de wereldbekerwedstrijden in het Poolse Tomaszów de ploegenachtervolging gewonnen. Het Nederlandse trio won het goud in een baanrecord: 3.45,69.</p>
<p>Het was de dertigste wereldbekerzege voor Nederland op dit onderdeel. De tienvoudig wereldkampioen verwees Japan, met Riku Tsuchiya, Seitaro Ichinohe en Shane Williamson op het ijs, in een rechtstreeks duel naar het zilver (3.46,72).</p>
<p>"Het liep wel goed", vertelde De Vries na afloop. "Het was geen makkelijke race, want de omstandigheden zijn hier niet zo goed. Daarom hadden we onze tactiek aangepast. Dat betekende dat we vaker moesten wisselen. Het was een solide rit."</p>
<p>Bosker gaf aan dat het mooi zou zijn als dit trio vaker samen zou kunnen rijden dit seizoen. "Maar Sven Kramer hoort er ook nog bij. Met z'n vieren kunnen wij heel goed meedoen. Dat is toch het voordeel van Nederland: wij zijn een goed schaatsland."</p>
<h2>Noorwegen valt tegen</h2>
<p>Olympisch kampioen Noorwegen stelde teleur in Polen. Håvard Bokko, Kristian Ulekleiv en Hallgeir Engebråten noteerden slechts de zevende tijd (3.53,50) en werden daarmee voorlaatste.</p>
<p>Het brons ging naar Aleksandr Roemjantsev, Roeslan Zacharov en Danila Semerikov uit Rusland (3.47,28).</p>
<h2>Shinhama wint 500 meter in Tomaszów</h2>
<p>Tatsuya Shinhama schreef de 500 meter op zijn naam. De Japanse schaatser was 0,002 sneller dan zijn landgenoot Yuma Murakami: 34,732 om 34,734. Voor Shinhama was het de vierde wereldbekerzege op de kortste afstand.</p>
<p>Het podium in Tomaszów zag er totaal anders uit dan een week eerder in Minsk. Toen won Kim Jun-ho uit Zuid-Korea verrassend de eerste 500 meter van het seizoen. Hij werd nu vierde in 34,99.</p>
<p>Dai Dai Ntab, die vorige week als derde eindigde, klokte nu de negende tijd. Met 35,17 was hij langzamer dan Kai Verbij (35,12), die op de achtste plaats de beste Nederlander was op het ijs in Tomaszów. Vorige week eindigde hij als vijfde.</p>
<p>"Voor mij was het een oké-race", aldus Verbij na afloop. "Ik ben hier om wat punten te verzamelen in de wereldbeker en dat is gelukt. Het is jammer dat hier geen 1.000 meter op het programma staat. Ik rijd heel graag podium en dat is voor mij op de 500 meter moeilijker."</p>
<p>Hein Otterspeer klokte de veertiende tijd (35,34) en Ronald Mulder, die vrijdag samen met Kjeld Nuis en Thomas Krol het goud pakte op de teamsprint, werd vijftiende (35,39). Lennart Velema, de vijfde Nederlandse sprinter, schaatste de zeventiende tijd (35,57).</p>
<p>Wereldrecordhouder Pavel Koelizjnikov was er niet bij in Tomaszów. De Russische schaatser mist de start van het wereldbekerseizoen vanwege een blessure. Olympisch kampioen Håvard Lorentzen kwam in actie in de B-groep en eindigde daarin als derde (35,45).</p><img src="http://feeds.feedburner.com/~r/nossportschaatsen/~4/2X9dXyo-hTQ" height="1" width="1" alt=""/>
