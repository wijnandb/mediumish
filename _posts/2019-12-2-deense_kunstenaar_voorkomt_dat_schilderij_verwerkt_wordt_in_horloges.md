---
layout: post
title: "Deense kunstenaar voorkomt dat schilderij verwerkt wordt in horloges"
date: Mon, 02 Dec 2019 14:23:14 +0100
category: cultuur
externe_link: "https://nos.nl/l/2312976"
image: "https://nos.nl/data/image/2019/12/02/609174/1008x567.jpg"
aantal: 391
unieke: 244
bron: "NOS"
---

<p>Een rechtbank in Denemarken heeft de oprichters van een luxe horlogemerk verboden een schilderij te vernielen om dat te verwerken in exclusieve uurwerken. De maker van het schilderij, kunstenaar Tal R, was naar de rechter gestapt om te voorkomen dat zijn werk hiervoor werd gebruikt.</p>
<p>Het schilderij met de naam Paris Chic werd in augustus op een veiling verkocht voor ruim 80.000 euro. Kopers Dann Thorleifsson en Arne Leivsgard maakten in oktober bekend dat ze het canvas wilden verwerken in maximaal 300 wijzerplaten van exclusieve horloges van hun nieuwe merk Letho. Die zouden vervolgens voor zo'n 1400 euro per stuk op de markt komen.</p>
<p>Tal R, wiens volledige naam Tal Rosenzweig is, is een bekende kunstenaar in Denemarken. Ook in het buitenland wordt zijn werk gewaardeerd door kunstkenners.</p>
<p>"We kozen voor een kunstenaar die door experts wordt erkend, omdat we een reactie wilden uitlokken", zei Thorleifsson tegen The Guardian. "Als we een werk van maar 100 dollar zouden nemen, zou het niemand iets kunnen schelen. Het moest daarom een echt meesterwerk zijn." Met die missie kochten ze nog drie kunstwerken van bekende Deense artiesten.</p>
<h2>Commerciële redenen</h2>
<p>Kunstenaar Tal R noemt de plannen "respectloos" en "alleen maar bedoeld om geld te verdienen en aandacht te krijgen." Zijn advocaat bepleitte voor de rechter dat het vernielen van het schilderij een inbreuk is op het auteursrecht. "Tal R erkent dat degene die een van zijn werken koopt, dit mag doorverkopen of zelfs vernietigen. Maar hij hoeft niet te accepteren dat iemand het werk wijzigt en vervolgens weer op de markt brengt, en al helemaal niet om commerciële redenen."</p>
<p>Thorleifsson en Leivsgard voerden aan dat als ze het werk vernietigen, ze niks illegaals doen. "De stukjes van het schilderij zijn zo klein, dat je niet meer weet van welk werk het komt. Elk horloge bevat nog 0,04 procent van het originele schilderij." Het tweetal had al een openbaar evenement gepland waarbij het schilderij zou worden vernietigd. Dat moeten ze voorlopig opschorten.</p>
<p>Tal R is tevreden met de uitspraak. "We hopen dat de zaak duidelijkheid geeft zodat Tal R en ook andere kunstenaars in de toekomst vergelijkbare gevallen kunnen vermijden", zegt zijn advocaat tegen de Deense krant Berlingske. </p>
<p>De horlogeontwerpers kunnen nog in beroep gaan. Een andere mogelijkheid is dat de twee partijen een schikking treffen over wat er nu met het werk moet gebeuren.</p>
