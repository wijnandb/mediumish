---
layout: post
title: "Majerus pakt eindzege Ladies Tour, valpartij Van Vleuten en Pieters"
date: Sun, 08 Sep 2019 15:02:06 +0200
categories: 
- sport 
- wielrennen 
externe_link: "https://nos.nl/l/2300837"
feature_image: "https://nos.nl/data/image/2019/09/08/575859/1008x567.jpg"
aantal: 331
unieke: 206
bron: NOS
---

<p>Christine Majerus heeft de Boels Ladies Tour op haar naam gezet. De Luxemburgse wielrenster ging al aan de leiding na zaterdag en finishte in de door Chiara Consonni gewonnen slotetappe in de eerste groep.</p>
<p>In de 154,8 kilometer lange vijfde etappe van Nijmegen naar Arnhem viel Lucinda Brand een paar keer aan, maar de zege zou toch worden betwist in de sprint.</p>
<p>In de sprint in Arnhem leek het een duel te worden tussen Lorena Wiebes en de Italiaanse Marta Bastianelli, maar Consonni, goed in positie gebracht, verraste de sprintsters en bleef Wiebes en Lucinda Brand voor.</p>
<p>De 20-jarige Italiaanse wielrenster boekte haar eerste profzege.</p>
<h2>Valpartij Pieters en Van Vleuten</h2>
<p>Amy Pieters en Annemiek van Vleuten smakten kort voor die eindsprint tegen het wegdek. "Ik landde op beide knieën en op mijn hoofd", vertelde Van Vleuten na afloop. "Daar ben ik dus niet blij mee, maar Amy viel en ik kon haar niet ontwijken. Dit is echt zonde."</p>
<p>Van Vleuten kon na de valpartij de wedstrijd uitrijden, Pieters moest na afloop naar het ziekenhuis. "Dat ziet er niet goed uit", vertelde ploeggenote Anna van der Breggen over Pieters. "Dat is wel echt een domper, omdat Christine de koers wint. Het dus echt een dubbel gevoel, maar het is afwachten hoe het met Amy is."</p>
<p>Vorig jaar kwam Van Vleuten tijdens de WK ook hard ten val en reed toen met een breuk in haar knie. "Toen voelde ik meteen dat het mis was, maar volgens mij valt het nu wel mee", aldus Van Vleuten. "Ik zeg altijd: als je niet wilt vallen, moet je op de bank blijven zitten. Maar het is niet ideaal met het oog op de WK."</p>
<p>Op 22 september beginnen de wereldkampioenschappen wielrennen. Ellen van Dijk kwam zaterdag ten val in de vierde etappe en moet met een gebroken bekken en een gebroken bovenarm de WK aan haar voorbij laten gaan.</p>
<p>"Mijn knieën zitten er nog aan", aldus Van Vleuten. "Dus volgens mij heb ik geluk gehad."</p>
