---
layout: post
title: "Arsenal stapt na zes weken weer eens als winnaar van het veld"
date: Mon, 09 Dec 2019 23:16:31 +0100
category: sport_algemeen
externe_link: "https://nos.nl/l/2314067"
image: "https://nos.nl/data/image/2019/12/09/612994/1008x567.jpg"
aantal: 232
unieke: 161
bron: "NOS"
---

<p>Arsenal is er eindelijk in geslaagd om de negatieve reeks van wedstrijden zonder overwinning (inclusief duels in de Europa League waren het er negen) te doorbreken. In de Londense derby tegen West Ham United wonnen de 'Gunners' met 3-1.</p>
<p>De overwinning is ook de eerste voor Freddie Ljungberg als coach van Arsenal. De Zweed werd op 29 november aangesteld als tijdelijke vervanger van de ontslagen Unai Emery. Door de winst staat Arsenal in de Premier League weer in het linkerrijtje op de negende plaats.</p>
<h2>Ljungberg treft maatregelen</h2>
<p>Ljungberg besloot om na de 1-2 nederlaag tegen Brighton, vorige week, zijn basiself om te gooien. Alexandre Lacazette, David Luiz en Sead Kolasinac zaten op de bank, Joe Willock was zelfs naar de tribune verwezen. Daardoor mocht bijvoorbeeld de 18-jarige Gabriel Martinelli zijn basisdebuut maken.</p>
<p>In een slaapverwekkende eerste helft, waarin verdediger Angel Ogbonna - via zijn schouder - West Ham United op voorsprong zette, leek Arsenal op weg naar een nieuwe deceptie. De ploeg oogde inspiratieloos en schoot zelfs niet één keer op doel.</p>
<h2>Ommekeer na de pauze</h2>
<p>In de tweede helft leefde Arsenal echter opeens op en besliste het binnen tien minuten de wedstrijd. Het was Martinelli die na een uur spelen het vertrouwen van Ljungberg beloonde en de gelijkmaker binnenschoot.</p>
<p>Daarna beslisten Nicolas Pépé en Pierre-Emerick Aubameyang binnen vier minuten het duel. Vervolgens speelde de ploeg de wedstrijd zonder noemenswaardige problemen uit.</p>
