---
layout: post
title: "Bertens en coach Sluiter tijdelijk uit elkaar: 'Voor nu beste optie'"
date: Thu, 05 Sep 2019 21:39:20 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/49o4kY2M8hM/2300505"
feature_image: "https://nos.nl/data/image/2019/09/05/575231/1008x567.jpg"
aantal: 511
unieke: 320
bron: NOS
---

<p>Kiki Bertens zet haar seizoen voort zonder haar vaste coach Raemon Sluiter aan haar zijde. Terwijl de tennisster zaterdag op het vliegtuig stapt voor vier toernooien in Azië, blijft Sluiter thuis.</p>
<p>Elise Tamaëla, fysiotherapeut en assistent-trainer, zal Bertens nu bijstaan in China en Japan. Sluiter, sinds augustus 2015 de coach van de nummer zeven van de wereld, houdt die periode wel contact met het tweetal. "De komende weken en maanden zullen uitwijzen of we blijven samenwerken", zegt Sluiter tegen het AD. "Voor nu is dit de beste optie."</p>
<p>Tenniscommentator Mark Brasser sprak bij Langs de Lijn En Omstreken op NPO Radio 1 uitgebreid over de situatie tussen Bertens en Sluiter. Luister dat gesprek hieronder.</p>
<p>"Het loopt de afgelopen twee maanden gewoon niet lekker", aldus de Rotterdammer, op wiens initiatief de tijdelijke scheiding der wegen tot stand is gekomen. "De resultaten zijn niet goed. Waar ik tegenaan hik is dat ik er afgelopen tijd niet in geslaagd ben het beste in Kiki naar boven te halen."</p>
<p>Bertens spreekt in het AD tegen dat het einde van haar samenwerking met Sluiter, vorig jaar op het Sportgala nog gekozen tot Coach van het Jaar, in zicht is gekomen. "Als je constant op elkaars lip zit, heb je soms irritaties. Daarom nemen we een adempauze, meer niet."</p>
<h2>Povere US Open</h2>
<p>Bertens heeft net de US Open achter de rug. Ze kwam bij het grandslamtoernooi in New York niet verder dan de derde ronde. In een van haar kant uiterst povere partij ging ze in twee sets onderuit tegen de Duitse Julia Görges. Ook in Palermo, Toronto en Cincinnati liep het stroef.</p>
<p>Voor de NOS-camera rept Bertens donderdagmiddag met geen woord over de beslissing van Sluiter. Evenmin wenst ze al te grote conclusies te verbinden aan haar teleurstellende optreden bij de US Open. Of het moet zijn dat zulke dagen er gewoon bij horen, ook in het leven van een toptennisser.</p>
<p>"Er zullen altijd dagen zijn waarop het minder kan gaan", beseft Bertens. "Daar kun je heel lang bij stil gaan staan, maar dat heeft gewoon geen zin. Daar wil ik ook niet te veel energie aan verspillen. Het is nu een kwestie van doorgaan en blijven werken aan waar we mee bezig zijn."</p>
<h2>Shenzhen of Zhuhai</h2>
<p>In Azië wacht haar drie toernooien in China en eentje in Japan. "En dan ligt het eraan hoeveel punten ik eventueel nog nodig hebt of waar ik sta op de wereldranglijst. Maar in principe is het een week vrij, daarna Moskou en dan nog een toernooi in China."</p>
<p>Ongewis is nog of die afsluiter Bertens in Shenzhen brengt of in Zhuhai. Die eerste locatie heeft de WTA Finals in huis, het evenement waarvoor de beste acht tennissters van dit jaar worden uitgenodigd - het officicieuze wereldkampioenschap. De mondiale subtop wordt naar Zhuhai verwezen voor WTA Elite Trophy.</p>
<p>Zorgen of ze WTA Finals wel gaat halen, maakt ze zich vooralsnog niet. "Nee, we gaan er gewoon alles aan doen om dat te halen. Of dat lukt, zien we dan wel. Ik ga gewoon mijn best doen."</p><img src="http://feeds.feedburner.com/~r/nossporttennis/~4/49o4kY2M8hM" height="1" width="1" alt=""/>
