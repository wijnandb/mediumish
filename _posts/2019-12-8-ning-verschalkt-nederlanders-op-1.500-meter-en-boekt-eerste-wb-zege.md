---
layout: post
title: "Ning verschalkt Nederlanders op 1.500 meter en boekt eerste WB-zege"
date: Sun, 08 Dec 2019 14:30:57 +0100
category: schaatsen
externe_link: "http://feeds.nos.nl/~r/nossportschaatsen/~3/NQ7hVY1Y-XM/2313848"
image: "https://nos.nl/data/image/2019/12/08/612591/1008x567.jpg"
aantal: 276
unieke: 184
author: "NOS"
---

<p>De 20-jarige Chinese schaatser Ning Zhongyan heeft in Nur-Sultan zijn eerste overwinning in het wereldbekercircuit geboekt. Ning bleef drie Nederlanders voor op de 1.500 meter.</p>
<p>Patrick Roest eindigde als tweede, zeventien honderdsten achter Ning. Kjeld Nuis greep het brons voor wereldkampioen Thomas Krol.</p>
<p>Olympisch kampioen Nuis behoudt de leiding in het wereldbekerklassement, voor ploeggenoot Krol. Beiden wonnen dit seizoen al één wereldbeker.</p>
<p>Bekijk hieronder de reacties van Roest en Nuis na de 1.500 meter:</p>
<p>Nuis reed in zijn rit op de 1.500 meter tegen Ning en had halverwege de race een ideale kruising, waarbij hij achter de rug van de Chinees de binnenbocht indook. Ning knokte zich terug en in de slotronde was het verval bij Nuis te groot.</p>
<p>In de laatste twee ritten kwamen ook Roest en Krol niet aan de tijd van Ning, die zijn land daarmee de allereerste wereldbekerzege schonk op de 1.500 meter.</p>
<p>Marcel Bosker bleek net als Roest hersteld van de slopende 10 kilometer, een dag eerder, en werd zevende. Bij Bosker ging zaterdagmiddag het licht uit, maar hij slaagde er wonder boven wonder wel in de afstand uit te rijden.</p>
<p>Bekijk hier een interview met Marcel Bosker, voorafgaand aan de 1.500 meter:</p>
<p>Op de ploegenachtervolging trad Nederland aan met een gelegenheidsopstelling. Jongelingen Chris Huizinga en Tjerk de Boer kregen een kans zich te laten zien met Roest, maar erg succesvol verliep dat niet.</p>
<p>Oranje kwam niet verder dan de zesde plaats, meer dan vierenhalve seconde achter winnaar Italië. Voor de Italianen was het pas de tweede wereldbekerzege en de eerste overwinning sinds de olympische titel in Turijn in 2006. Ook Canada en Rusland haalden het podium.</p><img src="http://feeds.feedburner.com/~r/nossportschaatsen/~4/NQ7hVY1Y-XM" height="1" width="1" alt=""/>
