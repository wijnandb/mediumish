---
layout: post
title: "Haagse burgemeester Remkes: 'Wij laten ons niet chanteren'"
date: Tue, 03 Dec 2019 22:17:58 +0100
category: nieuws
externe_link: "https://nos.nl/l/2313186"
image: "https://nos.nl/data/image/2019/12/04/610066/1008x567.jpg"
aantal: 312
unieke: 195
bron: "NOS"
---

<p>Drie dagen op rij was het onrustig in de Haagse wijk Duindorp. Er is onvrede over het uitblijven van het vreugdevuur dit jaar. De politie was gisteravond grootschalig aanwezig in de wijk: de toegang was dicht en wie erin of eruit wilde, moest zich legitimeren.</p>
<p>Burgemeester Johan Remkes van Den Haag is resoluut. "Dit is volstrekt ontoelaatbaar. Mensen in de wijk voelen zich geïntimideerd. Het kan in dit land niet zo zijn dat de straat regeert."</p>
<p>Daarom voerde de politie gisteravond controles uit: </p>
<p>Gisteren besloot de gemeente Den Haag om ook geen vergunning te verlenen voor een vreugdevuur in Scheveningen. Remkes schrijft aan de gemeenteraad dat de kwaliteit van de ingezonden stukken van de bouwers uit Duindorp én Scheveningen "onvoldoende" is en dat er stukken ontbreken.</p>
<p>Remkes: "We hebben de aanvragen langs de lijn van openbare orde en veiligheid beoordeeld. Als men denkt dat via rellen het bestuur onder druk kan worden gesteld, zijn ze aan het verkeerde adres. Wij laten ons niet chanteren."</p>
<p>Veel inwoners van Duindorp en Scheveningen maken zich zorgen over de komende tijd. "Absolute garanties kunnen we niet geven", zegt Remkes. "Wel doen we er alles aan om het zo veilig mogelijk te laten zijn. We zetten alles op alles om dat te bereiken. Zeker ook op oudejaarsavond."</p>
<h2>Gebiedsverboden</h2>
<p>De mensen die deze week zijn gearresteerd zullen snel voor de rechter worden gebracht. Ook kijkt de gemeente naar het verhalen van de schade. "En we kijken naar gebiedsverboden. De overheid haalt alles uit de kast", zegt Remkes.</p>
<p>Voor het eerst moesten Scheveningen en ook het naburige Duindorp een vergunning aanvragen voor hun traditionele brandstapels van pallets die met Oudjaar in brand worden gestoken. Den Haag stelde de vergunning verplicht omdat de vreugdevuren afgelopen jaren veel te hoog waren gemaakt. Daardoor kreeg Scheveningen in de nieuwjaarsnacht te maken met een riskante vonkenregen die schade aanrichtte en branden veroorzaakte.</p>
