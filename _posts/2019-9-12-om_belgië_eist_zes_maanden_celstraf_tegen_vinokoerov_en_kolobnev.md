---
layout: post
title: "OM België eist zes maanden celstraf tegen Vinokoerov en Kolobnev"
date: Thu, 12 Sep 2019 16:47:46 +0200
category: sport
externe_link: "https://nos.nl/l/2301410"
feature_image: "https://nos.nl/data/image/2019/09/12/576768/1008x567.jpg"
aantal: 399
unieke: 244
bron: "NOS"
---

<p>Er is een volgende stap gezet in de langslepende zaak tegen Aleksander Vinokoerov en Aleksander Kolobnev. Het Openbaar Ministerie van België heeft, bij monde van de procureur van Luik, dinsdag een celstraf van zes maanden en een geldstraf tegen de twee renners geëist voor corruptie tijdens de finale van Luik-Bastenaken-Luik in 2010. Op 8 oktober doet de rechter uitspraak.</p>
<p>De Kazach Vinokoerov zou tijdens de koers zijn Russische concurrent Kolobnev hebben omgekocht en zodoende de voorjaarsklassieker hebben gewonnen. Het parket in Luik zei al in mei 2014 dat daar voldoende bewijs voor bestaat en besloot toen om over te gaan tot een rechtszaak tegen zowel Vinokoerov als Kolobnev.</p>
<p>Op 11 september 2015 volgde een aanklacht van de officier van justitie tegen de twee, maar de renners vroegen om meer informatie. De zaak werd vervolgens uitgesteld. "De beklaagden vinden dat er niet voldoende bewijs tegen hen is", meldde het persbericht van de rechtbank. In 2017 oordeelde de raadkamer van Luik dat de zaak moest worden doorverwezen naar de zogeheten correctionele rechtbank.</p>
<p>Uit de beelden is niet af te leiden dat er zich onoorbare zaken hebben voorgedaan. Evenmin is er een gesprek zichtbaar tussen de twee. Dat is ook het voornaamste argument dat de advocaten van de renners aandragen. Zij eisen andermaal vrijspraak.</p>
<p>Verder is het, zoals Sporza-commentator Christophe Vandegoor eerder in de week stelde, opmerkelijk dat er in deze zaak geen burgerlijke partij is. "Noch de UCI (internationale wielrenunie, red.), noch de ASO (organisator van de wedstrijd, red.). Niemand voelt zich benadeeld. Maar de procureur van Luik heeft zich vastgebeten in dit dossier en ziet het als een geval van private corruptie."</p>
<h2>Cheques van 100.000 en 50.000 euro</h2>
<p>Mailcontact tussen de twee renners en bankafschriften dienen voor de procureur als bewijs van omkoping. Vinokoerov zou nog in hetzelfde jaar, 2010, twee cheques hebben overgemaakt aan Kolobnev, één ter waarde van 100.000 euro en één van 50.000 euro.</p>
<p>De Kazach ontkent iets met omkoping te maken te hebben. Hij verklaarde eerder dat een financieel directeur van Astana zijn mailadres gehackt zou hebben.</p>
<p>Onderzoek wees uit dat er ook een bedrag van precies 150.000 euro was overgemaakt náár de rekening van Vinokoerov. Afkomstig van de Kazachse wielerfederatie. Opmerkelijk: die bond riep niet lang daarna een prijs in het leven voor de beste Kazachse wielrenner van het jaar 2010. De bijbehorende premie voor de tot dan toe niet bestaande prijs bedroeg 150.000 euro.</p>
