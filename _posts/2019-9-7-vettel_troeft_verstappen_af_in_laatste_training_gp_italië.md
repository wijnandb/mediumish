---
layout: post
title: "Vettel troeft Verstappen af in laatste training GP Italië"
date: Sat, 07 Sep 2019 13:19:31 +0200
categories: 
- sport 
- autosport 
externe_link: "https://nos.nl/l/2300719"
feature_image: "https://nos.nl/data/image/2019/09/07/575639/1008x567.jpg"
aantal: 239
unieke: 172
bron: NOS
---

<p>Sebastian Vettel begint zaterdagmiddag met veel zelfvertrouwen aan de kwalificatie voor de Grand Prix van Italië. De Duitser troefde in de derde en de laatste vrije training op het circuit van Monza met zijn Ferrari Max Verstappen af.</p>
<p>Vettel noteerde op een droge baan 1.20,294 als snelste ronde. Verstappen stuurde zijn Red Bull in 1.20,326 rond. Valtteri Bottas (Mercedes) zette de derde tijd (1.20,403) neer.</p>
<p>Charles Leclerc, die aangaf dat de laatste training vrij nutteloos voor hem was geweest, was goed voor de vierde tijd. De Monegask won vorige week in België zijn eerste F1-race en was vrijdag in beide trainingen op Monza de snelste.</p>
<p>Zaterdag zag Leclerc nog een snel rondje afgekeurd, omdat hij met vier wielen te ver buiten de baan belandde. Wereldkampioen Lewis Hamilton kwam niet verder dan de zesde tijd.</p>
<h2>Crash</h2>
<p>De training begon tien minuten later dan gepland door een zware crash van Formule 3-coureur Alex Peroni. Die vloog met zijn bolide meters door de lucht om op de kop in de banden te belanden.</p>
<p>Peroni liep zelf weg van de plaats van het ongeluk, maar werd uit voorzorg voor onderzoek naar het ziekenhuis gebracht.</p>
<h2>Kwalificatie</h2>
<p>Vanmiddag om 15.00 uur is de kwalificatie. Die heeft echter voor Verstappen amper waarde. De Nederlander staat zondag bij de start achteraan vanwege een motorwissel van Red Bull.</p>
<p>De nieuwe krachtbron zal, gezien de geringe verschillen, Verstappen wel vertrouwen geven dat er zondag nog iets moois mogelijk is.</p>
