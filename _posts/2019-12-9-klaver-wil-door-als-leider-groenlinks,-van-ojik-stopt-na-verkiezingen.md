---
layout: post
title: "Klaver wil door als leider GroenLinks, Van Ojik stopt na verkiezingen"
date: Mon, 09 Dec 2019 09:38:14 +0100
category: politiek
externe_link: "https://nos.nl/l/2313971"
image: "https://nos.nl/data/image/2019/12/09/612816/1008x567.jpg"
aantal: 172
unieke: 115
bron: "NOS"
---

<p>GroenLinks-leider Klaver wil opnieuw lijsttrekker worden van de partij bij de Tweede Kamerverkiezingen. Als dit kabinet de termijn volmaakt, worden die gehouden in maart 2021.</p>
<p>Klaver zit sinds 2010 in de Kamer en was bij de vorige verkiezingen in 2017 voor het eerst lijsttrekker. GroenLinks haalde toen een recordaantal van veertien zetels.</p>
<p>"Komend jaar ben ik tien jaar Kamerlid en een van de langstzittende fractievoorzitters in het parlement", schrijft de 33-jarige Klaver in een bericht op Facebook waarin hij zijn kandidatuur aankondigt. "In al die jaren is mijn bevlogenheid en vastberadenheid alleen maar sterker geworden."</p>
<p>Het is mogelijk dat zich de komende tijd tegenkandidaten melden voor het lijsttrekkerschap.</p>
<h2>Pensioen</h2>
<p>Ongeveer tegelijk met het bericht van Klaver werd bekend dat voormalig fractievoorzitter Van Ojik er na de volgende verkiezingen mee ophoudt. "De reden is simpel: pensioen", laat hij weten. Van Ojik is 65 jaar.</p>
<p>Van Ojik zit sinds 2017 in de Kamer. Eerder was hij Kamerlid voor GroenLinks in 1993-1994 en in 2012-2015. In die laatstgenoemde periode werd hij fractievoorzitter toen Sap opstapte.</p>
