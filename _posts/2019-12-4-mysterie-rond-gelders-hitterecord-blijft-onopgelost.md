---
layout: post
title: "Mysterie rond Gelders hitterecord blijft onopgelost"
date: Wed, 04 Dec 2019 14:01:14 +0100
category: entertainment
externe_link: "https://nos.nl/l/2313253"
image: "https://nos.nl/data/image/2019/12/04/610402/1008x567.jpg"
aantal: 338
unieke: 228
bron: "NOS"
---

<p>De zomer van 2019 gaat als recordzomer de boeken in. Op 24 juli sneuvelde een 75-jaar oud hitterecord, en een dag later was het zelfs nóg heter. In het Gelderse plaatsje Deelen werd 42,9 graden gemeten. Die meting riep meteen vragen op: kon het echt zó heet zijn? Het moet een meetfout zijn, dacht het KNMI, en de meting werd geschrapt. Een klein half jaar later is het mysterie nog steeds niet opgelost.</p>
<p>Het KNMI heeft het weerstation grondig geïnspecteerd en de meetapparatuur onderzocht in het laboratorium, bevestigt het weerinstituut naar aanleiding van berichtgeving in het AD. "Er is geen verstoring zoals brand of kortsluiting gevonden. Op basis van deze controle sluiten wij uit dat er een technische oorzaak was voor deze meting."</p>
<h2>'Niet representatief'</h2>
<p>Wat helemaal bijzonder was is dat de gemeten temperatuur rond 14.00 uur binnen tien minuten van 39 naar bijna 43 graden steeg, en daarna bijna net zo snel weer een paar graden daalde. Weerstations een paar honderd meter verderop registreerden deze temperatuurschommeling niet.</p>
<p>Ook een parallelmeting op dezelfde locatie liet deze piek niet zien, terwijl de overige metingen de hele dag precies gelijk liepen. "Op basis van deze controle en analyse wordt de meting niet representatief geacht en is hij afgekeurd", zegt een woordvoerder van het KNMI.</p>
<h2>Natuurkundig onmogelijk</h2>
<p>NOS-weerman Marco Verhoef had die dag vakantie, maar hield vanuit huis de metingen in de gaten, omdat het zo uitzonderlijk warm was. "Ik had meteen ernstige bedenkingen, omdat een stijging van drie graden in tien minuten natuurkundig gezien vrijwel onmogelijk is. Zeker als je al bijna op de maximumtemperatuur zit. De zon scheen al maximaal, er stond geen wind, dus er was niets dat zo'n snelle stijging zou kunnen veroorzaken."</p>
<p>Wat gebeurde er dan wel? Het blijft gissen. Het KNMI heeft geen technische of meteorologische verklaring voor de snelle temperatuurstijging en -daling. Speculeren wil het instituut niet, en weerman Verhoef evenmin. Hij vindt het daarom beter om de meting te negeren. "Je moet een verklaring hebben voor een dergelijke meetreeks. Het kan gewoon niet."</p>
