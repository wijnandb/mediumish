---
layout: post
title: "Barcelona verhoogt prijskaartje wonderkind Fati: 400 miljoen euro"
date: Wed, 04 Dec 2019 23:08:46 +0100
category: voetbal
externe_link: "https://nos.nl/l/2313321"
image: "https://nos.nl/data/image/2019/12/04/611086/1008x567.jpg"
aantal: 259
unieke: 176
bron: "NOS"
---

<p>Wie van plan is om wonderkind Ansu Fati af te snoepen van FC Barcelona, kan beter vast beginnen met sparen. De Catalaanse topclub heeft de ontwikkeling van de aanvaller namelijk beloond met een sterk verbeterd contract én een flinke afkoopsom. De nieuwe verbintenis heeft een looptijd tot medio 2022, met een optie voor nog eens twee jaar.</p>
<p>Tegelijk werd zijn transferwaarde verhoogd van 100 tot 170 miljoen euro, maar dat zal vermoedelijk binnen een jaar verdubbelen.</p>
<p>Aangezien de pas zeventienjarige Anssumane 'Ansu' Fati Vieira (zoals hij voluit heet) nog minderjarig is, kan hij maximaal drie seizoenen bij een club tekenen.</p>
<h2>400 miljoen</h2>
<p>Wanneer Fati op 31 oktober 2020 (de dag waarop hij zijn achttiende verjaardag viert) zijn eerste profcontract zal tekenen bij Barcelona, wordt de contractuele afkoopsom automatisch verhoogd naar vierhonderd miljoen.</p>
<p>De in Guinee-Bissau geboren Fati werd op 25 augustus tegen Real Betis de op één na jongste debutant in het eerste elftal van Barcelona. Fati was toen 16 jaar en 304 dagen.</p>
<p>Een week later kroonde Fati zich tegen Osasuna tot jongste doelpuntenmaker ooit van de Catalanen. Tegen Valencia werd hij de jongste basisdebutant en dat bekroonde hij met een doelpunt én een assist (op Frenkie de Jong).</p>
<p>In de Champions League werd Fati tegen Borussia Dortmund eveneens de jongste basisspeler ooit bij de Catalanen. De laatste weken moet hij het echter vooral doen met invalbeurten.</p>
<p>De Spaanse voetbalbond zag al eerder de noodzaak om Fati aan zich te binden. In september verkreeg hij met spoed de Spaanse nationaliteit. Inmiddels speelde hij twee interlands met Jong Spanje.</p>
