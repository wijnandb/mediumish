---
layout: post
title: "Donald Duck, Libelle en NU.nl in Belgische handen"
date: Tue, 10 Dec 2019 07:58:07 +0100
category: financieel
externe_link: "https://nos.nl/l/2314089"
image: "https://nos.nl/data/image/2019/12/10/613035/1008x567.jpg"
aantal: 429
unieke: 258
author: "NOS"
---

<p>Het Belgische DPG Media (voorheen De Persgroep) koopt voor 460 miljoen euro alle Nederlandse activiteiten van uitgeversconcern Sanoma. Het concern krijgt succesvolle bladen in handen zoals Libelle, Donald Duck, Margriet en vtwonen, maar ook de nieuwssite NU.nl.</p>
<p>DPG Media heeft al verschillende Nederlandse mediamerken zoals het AD, de Volkskrant, Trouw en het Parool. Er ontstaat nu een nog groter mediaconcern op de Nederlandse markt, dat de concurrentie aangaat met Mediahuis (onder meer Telegraaf, NRC), Talpa, RTL en NPO.</p>
<p>Toezichthouder Autoriteit Consument &amp; Markt buigt zich de komende maanden over de plannen en beslist dan of er goedkeuring komt of niet.</p>
<p>In het verleden moesten bij overnames in de mediawereld soms titels worden verkocht om goedkeuring te krijgen. Dat was bijvoorbeeld het geval toen de Persgroep in 2009 een belang nam in het concern achter het AD, de Volkskrant, Trouw en NRC. De NRC werd op last van de mededingingsautoriteiten toen verkocht.</p>
<h2>Opboksen</h2>
<p>Volgens DPG Media is de overname nodig om op te kunnen boksen tegen internetgiganten zoals Google en Facebook, die steeds machtiger zijn op de advertentiemarkt.</p>
<p>"Het is voor mediabedrijven bijzonder moeilijk geweest hiertegen een vuist te maken. Maar wij geloven dat er ruimte is voor een alternatief", schrijft het bedrijf in het persbericht over de overname.</p>
<p>Bij Sanoma Nederland zijn bijna 900 voltijdsbanen. Het concern had in 2018 een omzet van 424 miljoen euro. Door de overname gaan er vrijwel zeker banen verloren, maar aantallen worden nog niet genoemd.</p>
<p>Voor lezers verandert er niets, belooft het concern. De tijdschriftmerken worden online verder uitgebouwd.</p>
<p>Niet gelukkig</p>
<p>De Nederlandse Vereniging van Journalisten heeft kritiek op de overname. "We zijn er niet gelukkig mee", zegt Thomas Bruning van de journalistenvakbond. "Je ziet de concerns steeds verder uitgroeien en dat maakt de positie van freelancemakers steeds benarder."</p>
<p>"Je ken het bijna vergelijken met de positie van de boeren. Je hebt nog twee of drie corporaties die bij je inkopen. Op het moment dat je die opdrachtgever kwijt bent ben je bijna out of business."</p>
<p>De bond roept de toezichthouder op om kritisch naar de overname te kijken. Ook roept de bond de politiek op om de rol van grote partijen zoals Google en Facebook in het medialandschap onder de loep te nemen.</p>
<h2>Vertrek</h2>
<p>De verkoop van Sanoma Nederland betekent het vertrek van het Finse concern uit de Nederlandse nieuwsmediawereld. Het concern werd in 2001 actief in Nederland en kocht later ook een aandeel in SBS. Toen het minder ging op de bladenmarkt werd er verschillende keren gesaneerd.</p>
<p>Het concern richt zich steeds meer op het uitgeven van leerboeken voor bijvoorbeeld scholen.</p>
