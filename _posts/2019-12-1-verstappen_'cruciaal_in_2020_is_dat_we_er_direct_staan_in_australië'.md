---
layout: post
title: "Verstappen: 'Cruciaal in 2020 is dat we er direct staan in Australië'"
date: Sun, 01 Dec 2019 17:36:49 +0100
categories: 
- sport 
- autosport 
externe_link: "https://nos.nl/l/2312853"
image: "https://nos.nl/data/image/2019/12/01/606766/1008x567.jpg"
aantal: 411
unieke: 242
bron: "NOS"
---

<p>Het seizoen 2019 zat er amper op of Max Verstappen blikte zondag al vooruit naar de start van het komende Formule 1-jaar.</p>
<p>"We zullen er in 2020 direct in Australië moeten staan", zei de Nederlander na zijn tweede plaats in Abu Dhabi, waarmee hij zijn derde plaats in het kampioenschap achter wereldkampioen Lewis Hamilton en diens teamgenoot Valtteri Bottas veiligstelde.</p>
<p>Het gat met Mercedes-rijder Hamilton was zondag groot. En daar ligt de opdracht voor zowel Red Bull als Ferrari voor komend seizoen. Verstappen liet dit jaar wel de twee Ferrari's van Charles Leclerc en Sebastian Vettel achter zich in de titelstrijd.</p>
<p>"Ik sluit het jaar op een mooie manier af. De eerste ronde was jammer, maar de inhaalactie later bij Leclerc leuk. We hadden een andere strategie dan Ferrari en het pakte goed uit. Het was een goed jaar. We hebben met Honda veel progressie geboekt", concludeerde Verstappen, dit jaar goed voor drie zeges, twee poleposities en negen podiumplaatsen.</p>
<p>"Het is belangrijk dat we deze lijn doortrekken naar 2020. Het is echt cruciaal dat we er in maart in Australië staan en niet pas halverwege het seizoen. Dat weten we zelf ook en daar werken we ook keihard aan. We willen Mercedes verslaan. En het uiteindelijke doel is dat we op de wijze van Mercedes gaan domineren. We hebben dus nog wel wat werk te doen."</p>
<p>Voormalig Formule 1-coureur Jan Lammers blikt in onderstaande video terug op het afgelopen seizoen en kijkt ook kort vooruit naar 2020.</p>
<p>Van een gevecht met Mercedes was zondag geen sprake. Daarvoor was het verschil gewoon te groot. Wereldkampioen Lewis Hamilton was een klasse apart. Hij domineerde van start tot finish en niemand kwam in zijn buurt.</p>
<h2>Troon</h2>
<p>"Die dominantie verraste me enigszins", zei Hamilton na de slotrace. "Ik wist dat we er goed voor stonden. Dit circuit is ons op het lijf geschreven, maar het ging vlekkeloos. Het is een mooi podium met jonge jongens als Max en Charles. Ik voel me ook weer jong met al die jonkies om me heen die op mijn troon azen."</p>
<p>Hamilton liet blijken volgend jaar nog veel meer van Verstappen en Leclerc te verwachten. "Ik verheug me nu al op 2020. Dan ga ik proberen de zevende wereldtitel te pakken. De strijd met Max en Charles is verfrissend. Vandaag kwam dat er niet uit, maar we hebben dit seizoen al betere races gezien met veel meer entertainment. En er komen nog veel meer mooie duels met Verstappen aan."</p>
