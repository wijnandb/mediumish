---
layout: post
title: "Miljoenen geëist van bedrijven voor exporteren gasturbineonderdelen naar Iran"
date: Mon, 09 Dec 2019 17:27:55 +0100
category: binnenland
externe_link: "http://feeds.nos.nl/~r/nosnieuwsbinnenland/~3/S604gxjjXN4/2314025"
image: "https://nos.nl/data/image/2019/11/20/594858/1008x567.jpg"
aantal: 282
unieke: 171
bron: "NOS"
---

<p>Het Openbaar Ministerie heeft bij de rechtbank in Maastricht geëist dat twee bedrijven bijna 6 miljoen euro aan de staat betalen vanwege het illegaal leveren van gasturbineonderdelen aan Iran.</p>
<p>Het gaat om een bedrijf uit Venlo en een Duits bedrijf. De ondernemingen leverden tussen 2008 en 2010 verschillende goederen aan Iran. De directeur van het bedrijf in Limburg en twee andere verdachten werden daarvoor begin dit jaar al veroordeeld tot onder meer een gevangenisstraf van een maand en werkstraffen.</p>
<p>De straffen vielen flink lager uit dan de eis van het Openbaar Ministerie. Dat eiste celstraffen tot 3 jaar. De rechter ging daar niet in mee omdat de verdachten al tien jaar wachtten op hun vonnis. Ook liet de rechter meewegen dat het OM eerder met een andere verdachte al een schikking had getroffen. Die kreeg een werkstraf van 120 uur.</p>
<p>Het OM wil nu dat de bedrijven de winst die ze met de illegale export van gasturbineonderdelen hebben gemaakt aan de staat afdragen. Volgens de officier van justitie hebben de bedrijven in twee jaar tijd zeker 5.940.398,34 euro verdiend aan hun activiteiten. De som moet grotendeels worden betaald door het Duitse bedrijf. Van het bedrijf uit Venlo eist het OM ruim 644.000 euro, schrijft 1Limburg.</p>
<h2>Geen vergunning</h2>
<p>De bedrijven vroegen in 2008 een vergunning aan voor het exporteren van onderdelen voor gasturbines. Daar is toestemming van de overheid voor nodig omdat het om producten gaat die ook kunnen worden gebruikt bij de productie van massavernietigingswapens. De staat weigerde de vergunning te verlenen.</p>
<p>De bedrijven besloten daarop de onderdelen alsnog uit te voeren en bouwden een constructie via Duitsland. De illegale activiteiten werden verhuld met onder meer valse facturen.</p><img src="http://feeds.feedburner.com/~r/nosnieuwsbinnenland/~4/S604gxjjXN4" height="1" width="1" alt=""/>
