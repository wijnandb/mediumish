---
layout: post
title: "Schaatsers stappen gretig en nieuwsgierig in Icederby-avontuur"
date: Wed, 10 Apr 2019 16:43:20 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/DraAJooUY9w/2279862"
feature_image: "https://nos.nl/data/image/2019/04/10/542698/1008x567.jpg"
aantal: 494
unieke: 308
bron: NOS
---

<p>Een confrontatie tussen langebaanschaatsers en shorttrackers. Die strijd ziet iedereen helemaal zitten, zo werd woensdag tijdens de presentatie van de Icederby duidelijk. En dat enthousiasme heeft niet alleen een sportieve reden: er is straks namelijk 2 miljoen dollar te verdelen.</p>
<p>De Icederby is een nieuw evenement waarbij schaatsers met elkaar duelleren naar het voorbeeld van de keirin. Dat is een discipline in het baanwielrennen waarin een groep renners tegelijkertijd aan de race begint, waarna ze uiteindelijk tegen elkaar sprinten om de winst.</p>
<p>Er gaat worden geschaatst op een aangepaste baan van 220 meter met krappere bochten. De totale lengte van de baan is korter dan een reguliere ijsbaan (400 meter), maar langer dan de baan waarop shorttrackers gewend zijn te acteren (111 meter).</p>
<p>Het eerste (test)evenement van de Icederby wordt - hoogstwaarschijnlijk op 6, 7 en 8 september - in Thialf gehouden en geldt als kwalificatiemoment voor de eerste officiÃ«le editie op 20, 21 en 22 maart 2020, die eveneens in Thialf gepland staat.</p>
<p>"Het lijkt mij heel erg leuk. Wie weet een keer naast Sjinkie Knegt aan de start staan", kijkt Michel Mulder enthousiast vooruit. "Ik ben altijd wel fan van aparte wedstrijden."</p>
<p>Shorttracker Knegt, die begin dit jaar ernstige brandwonden opliep en daarna zeven weken in het brandwondencentrum in Groningen verbleef, was er ook bij op de persconferentie. Hij herstelt goed en ondanks dat hij niet kan zeggen wanneer hij op het ijs zou kunnen terugkeren en ook zou kunnen deelnemen aan de eerste Icederby, is hij enthousiast over het evenement.</p>
<p>"Ontzettend gaaf, ik ben benieuwd hoe het gaat zijn, maar ik heb er ontzettend veel zin in. Om te strijden tegen de langebaanschaatsers."</p>
<p>En wie gaat die confrontatie dan winnen? De langebaanschaatsers zouden het voordeel van de rechte stukken moeten hebben, terwijl de shorttrackers juist kunnen profiteren van de scherpere bochten.</p>
<p>"Ik vind het echt heel lastig om te zeggen", aldus Suzanne Schulting. "Ik ben heel benieuwd naar de testdagen. Ik hoop natuurlijk dat de shorttrackers dit beter gaat liggen", glimlacht de huidige koningin van het internationale shorttrack.</p>
<p>Een prettige bijkomstigheid voor de schaatsers is het royale prijzengeld dat bij het evenement hoort. Derby Holdings, een Zuid-Koreaanse investeringsmaatschappij, heeft 2 miljoen dollar beschikbaar gesteld voor de Icederby.</p>
<p>Zowel bij de mannen als de vrouwen is volgend jaar 1 miljoen euro te verdelen. "Dat is heel erg lekker", geeft Schulting toe. "Vooral bij een sport als shorttrack zijn we met elk beetje prijzengeld hartstikke blij."</p>
<p>Toch is geld niet allesbepalend volgens de shorttrackster. "Je moet je hart blijven volgen. Het is leuk dat er in de Icederby heel veel geld te verdienen valt, maar als je er geen plezier in hebt, hou je het ook niet lang vol."</p>
<h2>Stap voor stap uitbouwen</h2>
<p>Derby Holdings hoopt de Icederby internationaal stap voor stap uit te bouwen. De investeringsmaatschappij is van plan de Icederby ook naar het Zuid-Koreaanse Gangneung te brengen, de stad waar in 2018 het olympisch schaatstoernooi werd gehouden.</p><img src="http://feeds.feedburner.com/~r/nossportschaatsen/~4/DraAJooUY9w" height="1" width="1" alt=""/>
