---
layout: post
title: "Influencers gebruiken #PrayforBahamas voor delen bikinifoto's"
date: Wed, 04 Sep 2019 01:39:20 +0200
categories: 
- entertainment 
- opmerkelijk 
externe_link: "https://nos.nl/l/2300247"
feature_image: "https://nos.nl/data/image/2019/09/04/574794/1008x567.jpg"
aantal: 376
unieke: 220
bron: NOS
---

<p>Met de hashtags #PrayforBahamas en #HurricaneDorian wordt veel sterkte gewenst aan de inwoners van de eilanden die de afgelopen twee dagen getroffen werden door orkaan Dorian. Maar niet iedereen is alleen maar bezig met de bewoners, meerdere Instagrammers gebruiken de hashtag om een foto van zichzelf te delen in bikini of zwembroek. Op die posts komt nu veel kritiek: volgens critici doen de Instagrammers aan schaamteloze zelfpromotie terwijl er sprake is van een ramp.</p>
<p>Een bekritiseerde foto is de foto van de Braziliaanse influencer Tatiele Polyana, met een half miljoen volgers, in een kleine bikini, staand in de blauwe zee. Overduidelijk is het plaatje niet de afgelopen twee dagen gemaakt: de lucht ziet er kalm uit. "Mijn hart is gebroken, een paar weken geleden had ik de kans nog om dit heldere water te bekijken", staat erbij geschreven.</p>
<p>Niet veel verder staat in de reacties: "Is dit wel de juiste manier om je steun te uiten?" "Je gebruikt de hashtag van een ramp om jezelf te promoten", is een andere reactie.</p>
<p>Polyana's foto is niet de enige foto die kritiek krijgt. Ook influencer Natalie Romo krijgt veel boze reacties te verduren. Romo postte een foto van zichzelf in paarse bikini, poserend op een rots. "Een tragedie gebruiken voor likes en een manier om een bikinifoto te delen", reageert iemand. </p>
<p>Niet alleen influencers delen vergelijkbare foto's van zichzelf. Ook Instagrammers met minder volgers. Sommigen delen tientallen hashtags bij een foto, met daartussen een hashtag over de orkaan:</p>
<p>De orkaan Dorian heeft op de Bahama's duizenden huizen verwoest en er zijn zeker zeven doden gemeld. De volledige omvang van de schade is nog lang niet duidelijk.</p>
<p>Dit zijn beelden van de ravage:</p>
<p>Het is niet de eerste keer dat er kritiek komt op de manier waarop sociale media-gebruikers schaamteloos foto's van zichzelf delen. Een paar maanden geleden werd kritiek geuit op de selfies die werden gemaakt in het gebied rond Tsjernobyl dat radioactief is besmet. Dieptepunt was toen een foto op Instagram verscheen van een vrouw die in G-string poseerde. "Respectloos", "belachelijk", "walgelijk en "delete", was te lezen in de reacties. </p>
<p>De schrijver van Chernobyl, een vijfdelige tv-serie bij HBO die toen werd uitgezonden, riep toen bezoekers van het gebied op om zich respectvol te gedragen.</p>
