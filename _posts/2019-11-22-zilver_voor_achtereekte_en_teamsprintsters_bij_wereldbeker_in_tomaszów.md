---
layout: post
title: "Zilver voor Achtereekte en teamsprintsters bij wereldbeker in Tomaszów"
date: Fri, 22 Nov 2019 16:19:33 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/gtrmlG0_cR0/2311564"
image: "https://nos.nl/data/image/2019/11/22/595425/1008x567.jpg"
aantal: 391
unieke: 242
bron: "NOS"
---

<p>Carlijn Achtereekte heeft ook bij de tweede wereldbekerwedstrijd van het seizoen de zilveren medaille veroverd op de 3.000 meter. De olympisch kampioene, die vorig weekend tweede werd achter de Canadese Isabelle Weidemann, moest nu de overwinning aan Martina Sáblíková laten.</p>
<p>Sáblíková, de regerend wereldkampioene uit Tsjechië en sinds maart wereldrecordhoudster op de 3.000 meter, veroverde het goud in een baanrecord: 4.06,13. Het was haar vijftigste wereldbekerzege. Achtereekte was net iets langzamer en noteerde 4.06,28 op het ijs in het Poolse Tomaszów.</p>
<p>Weidemann, de winnares van de eerste drie kilometer van het wereldbekerseizoen, eindigde nu als vierde (4.06,76). De bronzen medaille ging naar de Russin Natalia Voronina (4.06,61).</p>
<p>De andere Nederlandse schaatssters kwamen niet in de buurt van het podium. Esmee Visser werd vijfde (4.07,97), Antoinette de Jong eindigde als zevende (4.09,17), Melissa Wijfje klokte de negende tijd (4.09,57) en Reina Anema werd vijftiende (4.12,63).</p>
<p>Vooral De Jong was na afloop zwaar teleurgesteld. "Ik rijd weer als een pannenkoek", vertelde ze. "Het slaat gewoon nergens op, want in de training voel ik me wel goed. Ik rijd hier gewoon heel slecht."</p>
<p>De Jong werd vorige week vijfde op de drie kilometer en eindigde nu als zevende. "Dit is niet hoe ik ben. Ik wil de competitie aangaan met Carlijn, maar er mist iets. Het slaat helemaal nergens op. Er staat nu echt een groot vraagteken op mijn hoofd."</p>
<p>Achtereekte was blij met de zilveren medaille, maar baalde ook een beetje. "Het is dan toch jammer dat ik niet eerste word, het verschil was heel klein. Het was een solide rit en ik sta weer op het podium. Dat is heel mooi. Ik heb een stabiel niveau."</p>
<h2>Zilver voor teamsprintsters</h2>
<p>De Nederlandse teamsprintsters moesten, een week na hun wereldbekeroverwinning, genoegen nemen met de zilveren medaille. In het Poolse Tomaszów werden Michelle de Jong, Jutta Leerdam en Sanneke de Neeling geklopt door de Russische vrouwen.</p>
<p>Wereldkampioen Nederland versloeg in het eerste wereldbekerweekend Europees kampioen Rusland, maar nu waren de rollen omgedraaid. Rusland was Oranje in een onderling duel de baas: 1.27,65 om 1.29,34. Het brons ging naar Japan (1.29,64).</p>
<p>Michelle de Jong en Jutta Leerdam reden de teamsprint met Sanneke de Neeling in plaats van Letitia de Jong, die vorig weekend op het ijs stond. Angelina Golikova, Olga Fatkoelina en Daria Katsjanova bezorgden Rusland de vijfde wereldbekerzege op de teamsprint.</p><img src="http://feeds.feedburner.com/~r/nossportschaatsen/~4/gtrmlG0_cR0" height="1" width="1" alt=""/>
