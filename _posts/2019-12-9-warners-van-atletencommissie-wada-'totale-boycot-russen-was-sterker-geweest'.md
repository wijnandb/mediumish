---
layout: post
title: "Warners van atletencommissie WADA: 'Totale boycot Russen was sterker geweest'"
date: Mon, 09 Dec 2019 13:08:36 +0100
category: sport_algemeen
externe_link: "https://nos.nl/l/2313996"
image: "https://nos.nl/data/image/2019/12/09/612920/1008x567.jpg"
aantal: 539
unieke: 295
bron: "NOS"
---

<p>Teleurgesteld is hij niet in het besluit van het WADA om Rusland voor vier jaar uit te sluiten van het internationale sporttoneel, maar het had in de ogen van Chiel Warners allemaal wel wat harder mogen uitvallen. "Samen met een aantal atleten hoopte ik dat het een totale uitsluiting zou worden."</p>
<p>Warners is lid van de atletencommissie van het mondiale antidopingagentschap WADA. Hij zag zijn wens maandag niet gehonoreerd. Russische atleten blijven, als ze kunnen aantonen dat ze schoon zijn en niet eerder betrokken zijn geweest bij dopingovertredingen, welkom op grote mondiale sportevenementen.</p>
<p>Wel onder neutrale vlag in dat geval. De vlag van Rusland en het volkslied van het land worden vier jaar geweerd.</p>
<h2>'Alleen maar verliezers'</h2>
<p>De voormalige tienkamper had graag gezien dat WADA zich harder had opgesteld. "Er zijn alleen maar verliezers bij de atleten; zowel bij een totale boycot als in het geval dat je atleten wel toelaat onder voorwaarden."</p>
<p>"Dit besluit is de eerste stap in de goede richting, maar het signaal dat je afgeeft met een totale uitsluiting is sterker voor de schone atleten buiten Rusland dan dat je je stinkende best doet schone atleten uit Rusland erbij te trekken."</p>
<p>Dat laatste is volgens Warners nagenoeg een onmogelijke taak. "Het gaat om atleten die al in het systeem zaten. Eigenlijk is het niet te doen voor een atleet om aan te tonen dat hij of zij nooit deel heeft uitgemaakt van het systeem", zegt hij over de uitkomst van maandag.</p>
<h2>'Een alles-of-nietsadvies'</h2>
<p>Herman Ram, voorzitter van de Dopingautoriteit, zei blij te zijn dat het WADA de Russen voor vier jaar heeft geschorst. "Het is goed nieuws. Het is het enige goede van wat er is gebeurd", concludeert hij.</p>
<p>Rusland zal de schorsing zo goed als zeker aanvechten bij het internationaal sporttribunaal CAS, het hoogste rechtsorgaan in de sport. Dat moeten de Russen met een officieel bericht aan WADA, dat de uitspraak dan aan het CAS moet voorleggen.</p>
<p>Ram vermoedt dat de Russen daar weinig kans maken: "Dit is een alles-of-nietsadvies. Ik kan me niet voorstellen dat het CAS het besluit niet accepteert."</p>
<p>De straf komt vooral bij Russische officials hard aan, meent Ram. "Vooral die officials worden gestraft. Ze organiseren graag toernooien. Voor het imago van Rusland is dit niet goed."</p>
<h2>Moedig man</h2>
<p>Joeri Ganoes, directeur van het Russische antidopingbureau Rusada en een collega van Ram, was een van de weinige Russen die vooraf al had laten weten het eens te zijn met een eventuele straf.</p>
<p>Ram noemt hem een moedig man. "Voor zover ik kan zien, doet hij goed werk."</p>
<p>"Het antidopingbureau Rusada mag ook doorgaan met testen. Ze staan wel onder internationaal toezicht. En alle stalen moeten het land uit, ze worden niet meer in Rusland bekeken."</p>
<h2>'Buitensporige straf'</h2>
<p>De voorzitter van het Russisch Olympisch Comit√© noemde de sancties in een eerste reactie 'niet logisch en buitensporig'.</p>
<p>"We zijn ervan overtuigd dat Russische atleten nog steeds naar de Spelen in Tokio kunnen reizen, als onderdeel van een neutraal team, waar ook de olympische regels in voorzien."</p>
<p>Volgens de Russische minister van Sport heeft zijn land er alles aan gedaan om de problemen te verhelpen. "Aan alle eisen is voldaan, al het mogelijke is gedaan om deze situatie te vermijden", aldus Pavel Kolobkov.</p>
