---
layout: post
title: "Achtervolgingsploeg pakt zilver, Kodaira terug op wereldbekertroon"
date: Sat, 23 Nov 2019 15:32:45 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/0B_HmCCkT1I/2311684"
image: "https://nos.nl/data/image/2019/11/23/595677/1008x567.jpg"
aantal: 517
unieke: 310
bron: "NOS"
---

<p>Ireen Wüst, Antoinette de Jong en Melissa Wijfje hebben bij de wereldbekerwedstrijden in het Poolse Tomaszów de zilveren medaille veroverd op de ploegenachtervolging. Het Nederlandse trio lag lang op koers voor goud, maar Rusland was in de laatste rit nipt sneller: 3.02,78 om 3.02,88.</p>
<p>Oranje bracht in de voorlaatste rit de snelste tijd op het scorebord. De nummer twee van de laatste WK moest vervolgens afwachten wat Japan (Miho Takagi, Nene Sakai en Nana Takagi) en Rusland (Elizaveta Kazelina, Natalia Voronina en Jevgenija Lalenkova) in de laatste rit zouden doen.</p>
<p>"Het wordt steeds moeilijker om te winnen", vertelde Wüst na de rit. "Het is goed dat het serieuzer wordt, maar wij balen nu wel. We reden voor het eerst in deze samenstelling en dat is dan even wennen. Hopelijk kunnen we wat vaker samen trainen."</p>
<p>Met de Russische overwinning, de eerste sinds februari 2012, kwam er een einde aan een lange zegereeks van olympisch kampioen Japan. Sakai viel in de laatste ronde, waardoor de Japanse ploeg niet meer meedeed om de medailles.</p>
<p>Het brons ging naar de Canadese schaatssters Ivanie Blondin, Valerie Maltais en Isabelle Weidemann die 3.03,72 noteerden.</p>
<p>Wüst: "Ik heb er vertrouwen in dat wij beter zijn dan vandaag, het is een kwestie van dit vaker doen op hoog niveau. Dat is het lastige aan schaatsen in Nederland: iedereen maakt individuele keuzes. Onze laatste zege is uit 2016. Het is tijd om weer eens te winnen."</p>
<h2>Snelle Kodaira wint 500 meter</h2>
<p>Op de 500 meter was er wel succes voor Japan. Nao Kodaira won de 500 meter in Tomaszów. Dat betekende eerherstel voor de Japanse schaatsster die vorige week genoegen moest nemen met de bronzen medaille tijdens de eerste wereldbekerwedstrijd van het seizoen.</p>
<p>Olga Fatkoelina won vorige week verrassend de 500 meter en daarmee kwam er een einde aan een indrukwekkende zegereeks van Kodaira. De Japanse schaatsster won de afgelopen drie wereldbekerseizoenen alle 500 meters waaraan ze deelnam: 23 in totaal.</p>
<p>In Tomaszów liet Kodaira opnieuw haar klasse zien en boekte haar 25ste wereldbekerzege. Ze won in een baanrecord: 37,77.</p>
<p>Daarmee was ze 0,20 seconde sneller dan Fatkoelina, die nu als tweede eindigde. Fatkoelina's landgenote Daria Katsjanova, die vorige week nog als tweede eindigde, werd nu derde in 38,08.</p>
<h2>Leerdam beste Nederlandse</h2>
<p>Jutta Leerdam, Michelle de Jong en Sanneke de Neeling, die vrijdag het zilver pakten op de teamsprint in Tomaszów, kwamen niet in de buurt van het podium. Leerdam was op de achtste plaats de beste Nederlandse schaatsster, met 38,37.</p>
<p>"Ik ben hier heel blij mee", vertelde Leerdam na afloop. "Ik heb weer een stap gemaakt, meestal ben ik kritisch, maar ik mag blij zijn met deze rit. Het was mijn snelste opening ooit en dat had ik niet verwacht met deze omstandigheden."</p>
<p>Leerdam gaf aan dat er nog veel meer in zit. "Het rondje kan beter, dus er zit nog veel rek in en dat is ook de bedoeling. Natuurlijk eindig ik liever wat hoger dan de achtste plaats. Ik kan nog wel wat plekken omhoog."</p>
<p>De Neeling eindigde als veertiende (38,78) en De Jong werd vijftiende in 38,90.</p><img src="http://feeds.feedburner.com/~r/nossportschaatsen/~4/0B_HmCCkT1I" height="1" width="1" alt=""/>
