---
layout: post
title: "Heldenrol Depay in Champions League, bittere pil De Vrij met Inter"
date: Tue, 10 Dec 2019 22:58:37 +0100
category: sport
externe_link: "https://nos.nl/l/2314196"
image: "https://nos.nl/data/image/2019/12/10/613266/1008x567.jpg"
aantal: 407
unieke: 253
author: "NOS"
---

<p>Memphis Depay heeft een heldenrol vervuld bij Olympique Lyon. Met een raak schot acht minuten voor tijd bezorgde hij zijn ploeg een 2-2 gelijkspel tegen RB Leipzig en daarmee een langer verblijf in de Champions League.</p>
<p>Na afloop liet de Oranje-international zich opnieuw zien. Een supporter die met een spandoek het veld betrad werd door de captain aangepakt. Oud-PSV'er Marcelo werd op het spandoek vergeleken met een ezel en gesommeerd te vertrekken bij de Franse club. Depay nam het op voor zijn ploeggenoot en wilde hem het spandoek afpakken en werd bij zijn actie geholpen door enkele ploeggenoten.</p>
<p>Voor een andere Oranje-international viel het doek in de Champions League. Stefan de Vrij verloor met Internazionale thuis met 2-1 van Barcelona. Voor hem rest na de winterstop de Europa League.</p>
<p>Het leek aanvankelijk helemaal mis te gaan voor Lyon en Depay. Leipzig, dat al geplaatst was voor de achtste finales, kwam via penalty's van Emil Forsberg en Timo Werner snel op 2-0.</p>
<p>En omdat Benfica bezig was FC Zenit te verslaan (het werd uiteindelijk 3-0), stond Lyon lange tijd virtueel laatste in Groep G.</p>
<h2>Ommekeer van Lyon</h2>
<p>Toch kwam de ommekeer. Houssem Aouar maakte met een knappe krul de 2-1 en nadat Depay in de 81ste minuut een fikse kans had gemist, was het een minuut later wel raak voor de aanvoerder.</p>
<p>Lyon eindigde daardoor als tweede achter Leipzig. Nummer drie Benfica gaat de Europa League in.</p>
<p>De Vrij was in Milaan met Inter een paar keer dicht bij de winst tegen het al geplaatste Barcelona, maar vier minuten voor tijd kwamen juist de bezoekers op 2-1. Lionel Messi, Frenkie de Jong en Luis Suárez kregen rust bij de Catalanen. De laatste twee vielen wel in.</p>
<h2>Jongste doelpuntenmaker</h2>
<p>Ook zonder die drie kwam Barcelona via Carles Pérez op 1-0, Romelu Lukaku zorgde voor de 1-1. Inter drong in de tweede helft aan, maar Ansu Fati bezorgde Barça de winst.</p>
<p>Voor de in Guinee-Bissau geboren Fati was dat extra feestelijk, omdat hij met zijn 17 jaar en 40 dagen de jongste doelpuntenmaker uit de geschiedenis van de Champions League is geworden. Hij loste de Ghanees Peter Ofori-Quaye af, die in 1997 scoorde voor Olympiacos toen hij 17 jaar en 194 dagen oud was.</p>
<h2>Dortmund neemt tweede plaats Inter over</h2>
<p>Lang had Inter aan een gelijkspel genoeg. Maar omdat Borussia Dortmund vrij laat een 2-1 zege op Slavia Praag realiseerde, namen de Duitsers de tweede plaats in de poule over.</p>
