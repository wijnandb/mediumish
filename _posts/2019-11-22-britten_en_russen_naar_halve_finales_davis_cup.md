---
layout: post
title: "Britten en Russen naar halve finales Davis Cup"
date: Fri, 22 Nov 2019 23:56:20 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/m6YkQjCZfLI/2311615"
image: "https://nos.nl/data/image/2019/11/22/595458/1008x567.jpg"
aantal: 222
unieke: 168
bron: "NOS"
---

<p>Groot-Brittannië heeft in Madrid ten koste van Duitsland de halve eindstrijd van de Davis Cup bereikt. De tienvoudig winnaar had na de enkelspelen de buit al binnen tegen Duitsland, dat de trofee drie keer won en aasde op zijn eerste halvefinaleplaats in twaalf jaar.</p>
<p>Na de 6-3, 7-5 van Kyle Edmund (ATP-69) tegen Philipp Kohlschreiber (ATP-79) won Dan Evans (ATP-42) moeizaam met 7-6 (6), 3-6, 7-6 (2) van Jan-Lennard Struff, die hem in 2016 in een viersetter op Wimbledon ook tot twee tiebreaks dwong.</p>
<p>De Britse captain Leon Smith gunde de niet topfitte Andy Murray, net als in de laatste groepswedstrijd op vrijdag, rust.</p>
<h2>Rusland overleeft matchpoints</h2>
<p>Rusland, de winnaar van 2002 en 2006, haalde door een 2-1 zege op Servië, de kampioen van 2010, voor het eerst sinds 2008 de halve finales. Daarin treft het Canada, dat vrijdag Australië versloeg.</p>
<p>Andrej Roeblev zette Rusland op 1-0 met een snelle zege op Filip Krajinovic: 6-1, 6-2. De Rus was in acht servicegames goed voor dertien aces en brak de Serviër vier keer.</p>
<p>Novak Djokovic won vervolgens simpel van Karen Chatsjanov: 6-3, 6-3. Het zinderende dubbelspel, waarin de emoties geregeld hoog opliepen, werd via een tiebreak in de derde set beslist.</p>
<p>Viktor Troicki en Djokovic misten drie matchpoints. Daarop sloegen Roeblev en Chatsjanov hard toe: 6-4, 4-6, 7-6 (8).</p><img src="http://feeds.feedburner.com/~r/nossporttennis/~4/m6YkQjCZfLI" height="1" width="1" alt=""/>
