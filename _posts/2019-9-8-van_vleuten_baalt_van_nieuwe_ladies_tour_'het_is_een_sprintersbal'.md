---
layout: post
title: "Van Vleuten baalt van nieuwe Ladies Tour: 'Het is een sprintersbal'"
date: Sun, 08 Sep 2019 09:19:01 +0200
categories: 
- sport 
- wielrennen 
externe_link: "https://nos.nl/l/2300797"
feature_image: "https://nos.nl/data/image/2019/09/08/575787/1008x567.jpg"
aantal: 506
unieke: 278
bron: NOS
---

<p>Annemiek van Vleuten zal de Boels Ladies Tour dit jaar niet opnieuw op haar naam schrijven. Daar is ze van overtuigd, ook al is er zondag nog een etappe te rijden en staat ze zesde in het klassement. "Toen ik het parcours van deze ronde zag, borg ik mijn klassementsambities al een beetje op. Het is een sprintersbal geworden."</p>
<p>In de laatste rit van Nijmegen naar Arnhem kan ze haar achterstand van 42 seconden op de Luxemburgse Christine Majerus naar eigen zeggen niet meer goedmaken. En daar baalt ze van.</p>
<p>De ronde door Nederland is dan wel niet haar belangrijkste doel deze maand, dat zijn de wereldkampioenschappen op de weg vanaf 22 september, maar ze won de Ladies Tour de laatste twee keer. En bovendien wil ze winnen als ze ergens aan de start staat.</p>
<p>"Het is gewoon heel jammer. De meeste renners hier hebben de WK als hoofddoel, dan zou het ook mooi zijn als we een beetje een vergelijkbaar parcours hebben om ons voor te bereiden. Met ook een mooie etappe in Limburg en een mooie tijdrit erin."</p>
<p>Het weerhield Van Vleuten er niet van om dinsdag vol voor de proloog te gaan van 3,8 kilometer, die ze ook op haar naam schreef. Maar vervolgens verloor ze de leiding door bonificatieseconden in sprints.</p>
<p>Ondanks dat ze haar overwinning van vorig jaar niet kan evenaren, ligt Van Vleuten op koers voor de mondiale titelstrijd in Yorkshire - haar laatste grote doel voor 2019. Ze besloot om in augustus geen wedstrijden te rijden en zich ruim drie weken voor te bereiden in het Italiaanse Livigno, op hoogte.</p>
<p>"Ik weet dat ik altijd goed van een hoogtestage vandaan kom. En ik word er ook blij van. Ik kan me mentaal opladen en ben daarna ook weer heel hongerig om te koersen en af te zien."</p>
<p>Hongerig is het stopwoordje van Van Vleuten deze dagen. Ze wil opnieuw de wereldtitel pakken in de tijdrit en nu ook eens in de wegrace - dat lukte haar nog nooit. "Het is een hele mooie trui die je het hele jaar aan mag. Maar we zijn met z'n achten en we hebben echt een heel sterk blok."</p>
<p>Bondscoach Loes Gunnewijk heeft de beschikking over drie (oud-)wereldkampioenen met Marianne Vos, Chantal Blaak en Anna van der Breggen plus de in vorm zijnde Amy Pieters, die onlangs de Europese titel opeiste.</p>
<p>Een van die rensters kwam Van Vleuten tegen tijdens haar hoogtestage in ItaliÃ«: Marianne Vos. "Ik denk dat we het straks in de breedte heel slim kunnen uitspelen. Er zitten wat klimmen in het begin, wat heel lastig is. Marianne kan er ook van profiteren dat wij het hard kunnen maken en zij kan ook heel goed mee over die klimmen."</p>
<p>Verder staat Van Vleuten niet stil bij anderen. "Ik heb gefocust op zo goed mogelijk aan de start staan bij de WK. Dat doe ik elk jaar en dat is het enige wat ik onder controle heb. Als je wil winnen, heb je een sterk team nodig en dat hebben we."</p>
