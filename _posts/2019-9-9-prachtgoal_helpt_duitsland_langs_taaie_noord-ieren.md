---
layout: post
title: "Prachtgoal helpt Duitsland langs taaie Noord-Ieren"
date: Mon, 09 Sep 2019 22:37:13 +0200
categories: 
- sport 
- voetbal 
externe_link: "https://nos.nl/l/2301049"
feature_image: "https://nos.nl/data/image/2019/09/09/576222/1008x567.jpg"
aantal: 300
unieke: 196
bron: NOS
---

<p>In de kwalificatiegroep van het Nederlands elftal heeft Duitsland een benauwde zege geboekt op Noord-Ierland. Mede dankzij een prachtige goal van Marcel Halstenberg wonnen de Duitsers in Belfast met 2-0.</p>
<p>Al vroeg in de wedstrijd werd duidelijk dat het weleens een pittige avond kon worden voor Duitsland. Met de voor hen kenmerkende strijd en beleving dwongen de Noord-Ieren de tegenstander naar achteren. De slordige Duitsers mochten Manuel Neuer danken dat Conor Washington in de zevende minuut niet tot scoren kwam.</p>
<h2>Wel kansen, geen goals</h2>
<p>Na een minuut of twintig nam Duitsland de regie over, maar echt grote kansen leverde dat niet direct op. Toch was het een klein wonder dat het halverwege de wedstrijd nog 0-0 stond, want vlak voor rust was het aan beide kanten even alarmfase 1.</p>
<p>Eerst was er paniek in het Duitse doelgebied na een slippertje van Neuer, maar de keeper was zelf net op tijd weer op de been om de bal op de doellijn voor de voeten van Washington weg te plukken. Meteen daarna bracht zijn Noord-Ierse collega Bailey Peacock-Farrell knap redding op een inzet van Timo Werner.</p>
<p>Kort na rust was de Noord-Ierse doelman echter kansloos op een heerlijk schot van Marcel Halstenberg. De linksback van RB Leipzig liet de bal even opstuiten en trof de kruising met buitenkant links.</p>
<p>Even waren de Noord-Ieren van de leg, maar Duitsland verzuimde om de genadeklap toe te dienen. De thuisploeg had daardoor tot het einde zicht op een punt, maar de grootste kans die het nog kreeg was niet aan Stuart Dallas besteed. In blessuretijd zorgde Serge Gnabry voor de bevrijdende 2-0.</p>
<h2>Duitsland koploper</h2>
<p>Door de winst is Duitsland koploper in kwalificatiegroep C. Noord-Ierland en Nederland hebben eveneens drie verliespunten. In oktober staan de volgende duels op het programma. Nederland treft dan Noord-Ierland en Wit-Rusland.</p>
