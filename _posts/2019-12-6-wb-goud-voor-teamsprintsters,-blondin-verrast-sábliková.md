---
layout: post
title: "WB-goud voor teamsprintsters, Blondin verrast Sábliková"
date: Fri, 06 Dec 2019 13:37:57 +0100
category: schaatsen
externe_link: "http://feeds.nos.nl/~r/nossportschaatsen/~3/hGlTHVTkmiI/2313509"
image: "https://nos.nl/data/image/2019/12/06/612007/1008x567.jpg"
aantal: 510
unieke: 299
author: "NOS"
---

<p>Michelle de Jong, Jutta Leerdam en Letitia de Jong hebben in het Kazachse Nur-Sultan de teamsprint op hun naam geschreven.</p>
<p>Het Nederlandse trio versloeg in een rechtstreeks duel Angelina Golikova, Irina Koeznetsova en Daria Katsjanova uit Rusland: 1.27,94 om 1.29,69. De Poolse schaatssters klokten de derde tijd (1.30,12) in Nur-Sultan.</p>
<p>Nederland begon het wereldbekerseizoen met goud in Wit-Rusland, maar moest twee weken geleden nog genoegen nemen met zilver achter de Russische schaatssters.</p>
<h2>Blondin verrast in Nur-Sultan</h2>
<p>Ivanie Blondin won verrassend de enige 5.000 meter van het wereldbekerseizoen. De Canadese schaatsster bleef in Nur-Sultan favoriete Martina Sábliková slechts 0,05 voor: 6.54,94 om 6.54,99. Het was haar eerste gouden wereldbekermedaille op deze afstand.</p>
<p>Blondin reed bovendien het baanrecord van Sábliková (6.59,88 uit 2013) uit de boeken. De Tsjechische Sábliková, die al dertien wereldbekerzeges op haar naam heeft staan, moest genoegen nemen met de zilveren medaille.</p>
<p>Naast het goud ging ook het brons naar Canada. Blondins landgenote Isabelle Weidemann werd derde in 6.55,80.</p>
<p>Olympisch kampioene Esmee Visser eindigde net naast het podium en werd met 6.56,34 vierde. "Ik heb niet laten zien wat ik kan", aldus Visser. "Het was een beetje laf. Het is zuur dat je vierde wordt. Ik was te veel aan het nadenken en ik moet gewoon gaan schaatsen."</p>
<p>De 23-jarige Visser gaf aan dat ze al het hele seizoen aan het twijfelen is. "Dat vertrouwen in je hoofd is zo belangrijk, maar ik heb de knop nog niet gevonden om alles op nul te zetten. Afgelopen twee jaar ging het mij voor de wind, dit gevoel heb ik nog nooit gehad."</p>
<p>Visser versloeg Antoinette de Jong in een rechtstreeks duel. De Jong werd zevende (7.03,29), de achtste plaats was voor Reina Anema (7.03,67) en Melissa Wijfje eindigde als tiende in 7.12,77.</p>
<h2>Bowe weer de sterkste</h2>
<p>Brittany Bowe won ook de tweede 1.000 meter van het wereldbekerseizoen. In Nur-Sultan was de Amerikaanse schaatsster veruit de snelste. Ze bleef met 1.14,28 net boven haar eigen baanrecord (1.14,10) uit 2015.</p>
<p>Bowe, wereldkampioene op deze afstand, was bij de eerste wereldbekerwedstrijd in het Wit-Russische Minsk ook al de beste. Ze boekte daarmee haar zestiende wereldbekerzege op de 1.000 meter.</p>
<p>Olympisch kampioene Jorien ter Mors, in Minsk nog goed voor de zilveren medaille, kwam nu niet in de buurt van het podium. Ze eindigde met 1.15,64 slechts als achtste. Daarmee was ze ook niet de beste Nederlandse schaatsster in Nur-Sultan.</p>
<p>Ireen Wüst werd vijfde in 1.15,36, gevolgd door Jutta Leerdam op de zesde plaats (1.15,58). Letitia de Jong was iets sneller dan Ter Mors en eindigde als zevende in 1.15,61.</p>
<h2>Zilver en brons voor Rusland</h2>
<p>"Er zaten goede dingen in de race", vertelde Wüst na afloop. "Het was geen makkelijk ritje, want ik heb mezelf een beetje opgeblazen, maar ik had geen keuze. Ik ga altijd voor het podium en vijfde worden is geen schande."</p>
<p>Sanneke de Neeling, de vijfde Nederlandse schaatsster die in actie kwam, werd tiende (1.16,31). De zilveren en bronzen medaille gingen naar Rusland. Daria Katsjanova werd tweede (1.14,75) en Olga Fatkoelina klokte de derde tijd (1.15,09).</p><img src="http://feeds.feedburner.com/~r/nossportschaatsen/~4/hGlTHVTkmiI" height="1" width="1" alt=""/>
