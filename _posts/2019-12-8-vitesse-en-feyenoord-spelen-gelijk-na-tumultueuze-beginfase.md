---
layout: post
title: "Vitesse en Feyenoord spelen gelijk na tumultueuze beginfase"
date: Sun, 08 Dec 2019 14:09:47 +0100
category: voetbal
externe_link: "https://nos.nl/l/2313847"
image: "https://nos.nl/data/image/2019/12/08/612560/1008x567.jpg"
aantal: 331
unieke: 220
bron: "NOS"
---

<p>Vitesse en Feyenoord hebben gelijkgespeeld. In Arnhem werd het 0-0. Scheidsrechter Pol van Boekel maakte in de beginfase geen goede beurt.</p>
<p>De thuisploeg, onder leiding van interim-trainer Joseph Oosting, kreeg na tien minuten spelen een uitgelezen mogelijkheid om op voorsprong te komen.</p>
<h2>Duw Marsman</h2>
<p>Een opzichtige duw van Feyenoord-doelman Nick Marsman in de rug van Riechedly Bazoer werd door Van Boekel niet waargenomen, maar na bestudering van de beelden ging de bal alsnog op de stip.</p>
<p>Marsman herstelde zijn fout door de strafschop van Tim Matavz te keren, maar kwam volgens Van Boekel te vroeg van zijn lijn. Overnemen en geel voor Marsman. De VAR corrigeerde de arbitrage andermaal, waardoor de redding van de doelman bleef staan en de kaart werd geannuleerd.</p>
<p>Enkele minuten na die chaossituatie trof Bazoer de lat. Een eventuele treffer zou zeer waarschijnlijk zijn afgekeurd wegens hands van Matavz in diezelfde aanval. Aan de andere kant volleerde Berghuis de bal in het zijnet.</p>
<p>In de bepaald niet hoogstaande eerste helft wist Jens Toornstra ook de lat te raken, na een poeier van afstand. Marsman onderscheidde zich opnieuw met een redding op een inzet van Navarone Foor.</p>
<p>Na rust was Steven Berghuis dicht bij de openingstreffer na een goedlopende Rotterdamse aanval. Hij schoof de bal rakelings naast. Vitesse-doelman Remko Pasveer pakte niet veel later een schot van Luis Sinisterra.</p>
<p>Bekijk hieronder de reacties van Marsman, Dick Advocaat, Oosting en Bazoer:</p>
<p>De wedstrijd leek door een doelpunt van Sinisterra te worden opengebroken, na een knal op de lat van Orkun Kökçü. Sinisterra kreeg de bal echter voor zijn voeten van de in buitenspel staande Nicolai Jørgensen. De Deen miste vlak voor tijd nog een behoorlijke kans.</p>
<p>Zo bleef het 0-0 in een boeiend, maar kwalitatief weinig verheffend duel. Vitesse pakte zo een puntje na vijf verliespartijen op rij. Feyenoord is nu vijf duels op rij ongeslagen, maar speelde alweer voor de zevende keer gelijk in de eredivisie.</p>
<p>De Rotterdammers ontvangen volgende week zondag PSV, dat zes punten meer heeft.</p>
