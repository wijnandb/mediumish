---
layout: post
title: "Liverpool wint doelpuntrijke derby, Mourinho onderuit tegen oude club"
date: Wed, 04 Dec 2019 22:28:48 +0100
category: voetbal
externe_link: "https://nos.nl/l/2313319"
image: "https://nos.nl/data/image/2019/12/04/611091/1008x567.jpg"
aantal: 334
unieke: 224
bron: "NOS"
---

<p>Liverpool heeft in een doelpuntrijke Merseyside-derby geen schade opgelopen in de Premier League. De koploper, met Virgil van Dijk en een scorende Georginio Wijnaldum in de basis, versloeg Everton met 5-2.</p>
<p>Eerder op de avond won achtervolger Leicester City met 2-0 van Watford, waardoor het gat na vijftien speelronden acht punten blijft.</p>
<p>Liverpool is bezig aan een historisch drukke maand, met wellicht tien officiële duels als het de finale bereikt van het WK voor clubs. Vooralsnog lijkt de ploeg van Jürgen Klopp geen last te hebben van het overvolle speelschema.</p>
<h2>UItblinker Mané</h2>
<p>Met veel energie werd de stadgenoot voor rust kapot gespeeld. Uitblinker Sadio Mané bereidde de eerste twee goals voor met prachtige steekpassjes en maakte zelf de 4-1 met een geplaatst schot. Divock Origi (2) en Xherdan Shaqiri waren eveneens trefzeker.</p>
<p>Een stiftje van Michael Keane en een kopbal van Richarlison gaven de stand een wat draaglijker aanzien voor de bezoekers, maar het was vooral wachten op meer Liverpool-treffers. Alleen Wijnaldum mikte in de extra tijd de bal nog keurig binnen. </p>
<p>José Mourinho is na drie zeges tegen zijn eerste nederlaag aangelopen met Tottenham Hotspur. En dat uitgerekend op bezoek bij Manchester United (2-1), waar de Portugese manager een jaar geleden werd ontslagen.</p>
<h2>Hoofdrol Rashford</h2>
<p>Marcus Rashford vertolkte de absolute hoofdrol in de Premier League-kraker, door beide treffers voor zijn rekening te nemen en met zijn schoten van afstand continu gevaar te stichten.</p>
<p>In de zesde minuut was het voor het eerst raak voor Rashford, die na half ingrijpen van Davinson Sánchez hard in de korte hoek trapte. Vlak na rust versierde de spits een strafschop, die hij zelf benutte. Dat Tottenham nog lang uitzicht had op een punt, was mede te danken aan de vele reddingen van doelman Paulo Gazzaniga.</p>
<p>Volstrekt tegen de verhouding in had Dele Alli vlak voor rust na een handige aanname nog knap voor de gelijkmaker getekend. In de extra tijd dook hij weer gevaarlijk op in het strafschopgebied, maar David de Gea pareerde zijn venijnige schot.</p>
