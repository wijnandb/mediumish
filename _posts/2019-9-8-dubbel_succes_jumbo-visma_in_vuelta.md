---
layout: post
title: "Dubbel succes Jumbo-Visma in Vuelta"
date: Sun, 08 Sep 2019 17:47:50 +0200
categories: 
- sport 
- wielrennen 
externe_link: "https://www.telegraaf.nl/sport/57675375/dubbel-succes-jumbo-visma-in-vuelta"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1239c9e2-d268-11e9-9a49-02d2fb1aa1d7.jpg"
aantal: 363
unieke: 224
bron: De Telegraaf
---

<p class="intro">Sepp Kuss heeft Jumbo-Visma in de vijftiende etappe de tweede ritzege in de Vuelta bezorgd. De 24-jarige Amerikaan kwam als eerste boven op het Santuario del Acebo, na een lastige bergetappe over 154,4 kilometer met vier beklimmingen.</p> <p>Zijn kopman Primoz Roglic deed goede zaken in het klassement. De Sloveense leider in het algemeen klassement vergrootte de voorsprong op zijn concurrenten. Hij ging mee in een aanval van nummer 2 Alejandro Valverde en liep verder uit op zijn landgenoot Tadej Pogacar en de Colombianen Miguel Angel Lopez en Nairo Quintana.</p><p>Knecht</p><p>De Nederlandse ploeg won eerder de individuele tijdrit dankzij Roglic. Kuss pakte zijn eerste etappezege in een grote ronde. De Amerikaan won vorig jaar twee etappes en het eindklassement in de Ronde van Utah. Dat waren de eerste overwinningen van de Amerikaan in het shirt van de ploeg. Daarna bewees hij zich als knecht van Kruijswijk in de Vuelta van 2018 en van Roglic in de Giro en Vuelta van dit jaar.</p><p>„Dit is best groot, denk ik”, zei Kuss. „Het is nog niet helemaal bezonken. Wat een ongelofelijke dag. ” De Amerikaan was vroeg in de etappe meegesprongen met een grote groep met onder anderen Marc Soler van Movistar en Ion Izagirre van Astana. „Toen ik ze zag gaan, ben ik meegegaan voor eventuele tactische plannen”, zei hij. „Ik heb alleen gevolgd. Misschien zou de groep van favorieten ons weer terugpakken en dan kon ik nog iets voor Primoz betekenen. Maar het gat werd groter en toen was er genoeg marge om voor de etappezege te gaan.”</p><p>Vluchters</p><p>De Spanjaard Sergio Samitier begon als eerste van een grote groep vluchters aan de slotklim. Hij kreeg gezelschap van de Wit-Rus Vasil Kirijenka, maar die kon het tempo niet bijhouden. Op 6,6 kilometer van de top werd Samitier gepasseerd door Kuss, die niet meer stilviel. De Portugees Ruben Guerreiro werd op 39 seconden tweede voor de Brit Tao Geoghegan Hart.</p><p>Roglic en Valverde kwamen over de streep op 2.14 minuut van Kuss. Ze pakten 41 seconden op Pogacar en Angel Lopez en 1.36 minuut op het groepje met Quintana en Kelderman. Roglic heeft 2.25 minuut voorsprong op Valverde en 3.42 minuut op Pogacar. Kelderman staat achtste op 9.15 minuut.</p>
