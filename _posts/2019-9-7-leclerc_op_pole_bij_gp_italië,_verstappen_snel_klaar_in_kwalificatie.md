---
layout: post
title: "Leclerc op pole bij GP Italië, Verstappen snel klaar in kwalificatie"
date: Sat, 07 Sep 2019 16:22:36 +0200
categories: 
- sport 
- autosport 
externe_link: "https://nos.nl/l/2300736"
feature_image: "https://nos.nl/data/image/2019/09/07/575716/1008x567.jpg"
aantal: 445
unieke: 270
bron: NOS
---

<p>Ferrari snakt naar een overwinning in een Formule 1-race voor eigen publiek. Charles Leclerc of Sebastian Vettel moet zondag de opvolger van Fernando Alonso worden. De Spanjaard was in 2010 de laatste die in de vuurrode bolide van de Italiaanse renstal de GP van Italië op zijn naam wist te schrijven. Voorlopig heeft Leclerc de beste papieren. De Monegask pakte zaterdag poleposition in de kwalificatie.</p>
<h2>Bizarre ontknoping</h2>
<p>De ontknoping van de kwalificatie was opmerkelijk. Nadat de meeste coureurs een tijd hadden neergezet, met Leclerc als snelste en Hamilton als nummer twee, crashte Kimi Räikkönen. De Fin parkeerde zijn Alfa Romeo in het grind. Na de code rood bleef iedereen binnen tot de laatste twee minuten.</p>
<h2>Inschattingsfout</h2>
<p>Eenmaal terug op het circuit kwamen alleen Leclerc en Carlos Sainz (McLaren) op tijd over de start om nog een tijdronde neer te zetten.</p>
<p>Lewis Hamilton (Mercedes), Sebastian Vettel (Ferrari) en Valtteri Bottas (Mercedes) maakten een inschattingsfout, waren te laat en konden niet nog een poging wagen. Daardoor staat Hamilton zondag naast Leclerc en wordt de tweede startrij gevormd door Bottas en Vettel.</p>
<p>"Een 1-2 was vandaag in de kwalificatie mogelijk", stelde Leclerc na zijn vierde pole in zijn loopbaan vast. "Maar de kwalificatie was een puinhoop door het slipstreamgedoe", legde hij uit. Iedereen probeerde in de slipstream van een ander te komen en al het gereken zorgde voor een onoverzichtelijke situatie.</p>
<h2>Anticlimax</h2>
<p>De wedstrijdleiding kondigde nog wel aan een onderzoek naar het gedrag van diverse coureurs in de laatste ronde van de kwalificatie in te stellen.</p>
<p>"Dit gaat zo al een paar kwalificaties", klaagde Hamilton, op Monza de afgelopen jaren goed voor in totaal zes poleposities. "Ik moest een paar keer op de rem om crashes te voorkomen. Ik had een stuk sneller kunnen zijn. Dit is echter een anticlimax voor iedereen. Hier moet iets aan gedaan worden, maar ik vrees dat ze pas ingrijpen na een crash."</p>
<p>Voor Max Verstappen stond er in de kwalificatie niet veel op het spel. Red Bull verving voorafgaand aan het raceweekeinde in Italië de motor, waardoor de Nederlander sowieso veroordeeld werd tot een start achterin op zondag.</p>
<p>Toch wilde Verstappen iets laten zien in de kwalificatie. Pas vijf minuten voor het einde van het eerste deel van de kwalificatie meldde de coureur van Red Bull zich. Omdat Sergio Perez (Racing Point) op dat moment stilviel op de baan, kwam er een code rood.</p>
<p>Bij de herstart had Verstappen nog iets meer dan vier minuten om een tijd neer te zetten. "No power", was zijn commentaar vanuit de bolide. Dat betekent zondag voor hem vanaf de laatste startrij beginnen op Monza. De vraag is of Red Bull het probleem dan heeft opgelost.</p>
