---
layout: post
title: "Rifaela bezorgt met drie homeruns Nederland tweede zege op EK honkbal"
date: Tue, 10 Sep 2019 21:53:09 +0200
category: sport
externe_link: "https://nos.nl/l/2301188"
feature_image: "https://nos.nl/data/image/2019/09/10/576426/1008x567.jpg"
aantal: 234
unieke: 153
bron: NOS
---

<p>De Nederlandse honkballers hebben bij het Europees kampioenschap in Duitsland hun tweede zege geboekt. De ploeg van bondscoach Evert-Jan 't Hoen was in Bonn met 8-1 een maatje te groot voor het gastland en is nu nagenoeg zeker van een plek bij de eerste vier in groep A.</p>
<p>Oranje opende in de eerste inning de score. Na een honkslag van Sharlon Schoop kwam Calten Daal over de thuisplaat. Nadat Duitsland in de tweede inning langszij was gekomen, was het woord aan Ademar Rifaela.</p>
<p>Zowel in de tweede als vierde inning sloeg hij een homerun en beide keren nam hij Hendrik Clementina met zich mee. In de achtste inning bekroonde Rifaela zijn optreden met een derde homerun. Naast Clementina kwam ook Sicnarf Loopstok binnen. Mede dankzij die homeruns werd Duitsland simpel aan de kant gezet.</p>
<h2>Kwartfinales stap dichterbij</h2>
<p>Vandaag komt Oranje twee keer in actie. De ploeg speelt eerst tegen koploper Israël en daarna wordt de wedstrijd tegen Groot-Brittannië hervat.</p>
<p>Het duel met de Britten werd zaterdag, bij een 10-2 stand voor Nederland, wegens de invallende duisternis gestaakt. Als de 22-voudig Europees kampioen een van die twee wedstrijden wint, is een plaats in de kwartfinales veiliggesteld.</p>
<p>De Nederlandse honkballers leden eerder in de groepsfase van het EK een verrassende nederlaag tegen Tsjechië. Van Zweden werd wel gewonnen. Het EK duurt tot en met zondag. De topvijf van het EK plaatst zich voor het olympisch kwalificatietoernooi.</p>
