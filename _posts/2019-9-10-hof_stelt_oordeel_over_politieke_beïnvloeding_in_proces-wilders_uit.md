---
layout: post
title: "Hof stelt oordeel over politieke beïnvloeding in proces-Wilders uit"
date: Tue, 10 Sep 2019 14:18:54 +0200
category: politiek
externe_link: "https://nos.nl/l/2301133"
feature_image: "https://nos.nl/data/image/2019/09/10/576333/1008x567.jpg"
aantal: 380
unieke: 214
bron: NOS
---

<p>De strafzaak tegen PVV-leider Geert Wilders gaat vooralsnog door. Het hof stelt een besluit over de ontvankelijkheid van het Openbaar Ministerie uit, waarschijnlijk tot de einduitspraak. Eventueel wordt er een tussenuitspraak gedaan.</p>
<p>Advocaat Knoops zei vorige week al dat hij vindt dat het OM niet-ontvankelijk moet worden verklaard en dat er een einde moet komen aan de vervolging van Wilders en herhaalde dat vandaag. Het hof zegt meer tijd nodig te hebben voordat daarover kan worden beslist. Knoops heeft daarop beraad gevraagd tot vrijdag, om te bepalen of hij het pleidooi dat hij vorige week begon voortzet.</p>
<p>Het Openbaar Ministerie zei opnieuw dat de strafzaak tegen Wilders volgens de regels tot stand is gekomen. Advocaat-generaal Gerard Sta herhaalde dat het OM zelfstandig de beslissing heeft genomen om Wilders te vervolgen en dat dat niet is gebeurd onder druk van het ministerie of de minister.</p>
<p>Toenmalig minister van Justitie Opstelten is per ambtsbericht ingelicht over het vervolgingsbesluit, zodat hij zijn politieke verantwoordelijkheid kon nemen, aldus Sta eerder vanmiddag.</p>
<h2>'Politiek proces'</h2>
<p>Advocaat Knoops herhaalde vanochtend dat het proces tegen zijn cliënt Geert Wilders meteen moet stoppen. Volgens hem is er sprake van een politiek proces.</p>
<p>Medewerkers van het Openbaar Ministerie en het ministerie van Justitie hebben in 2014 mailcontact gehad over de zaak, waarin ze zouden hebben geschreven dat Wilders hard aangepakt moest worden voor zijn 'minder Marokkanen-uitspraak'. Daardoor werd volgens de advocaat de scheiding der machten geschonden.</p>
<p>De mails tussen het OM en ambtenaren tonen volgens Knoops aan dat ambtenaren invloed hebben uitgeoefend op de manier waarop Wilders vervolgd moest worden. De ambtenaren hebben zich volgens de advocaat dus bemoeid met de processtrategie.</p>
<h2>'Opmerkelijk'</h2>
<p>Sta wees erop dat veel van de mails zijn gewisseld tussen ambtenaren op het departement onderling. "Het is wel opmerkelijk dat zij zich inhoudelijk bezighielden met deze strafzaak", aldus de aanklager. Die mails hebben de officieren van justitie nooit bereikt. "Consequenties voor de strafzaak heeft dat niet", stelde hij.</p>
<p>Minister Grapperhaus maakt de documenten openbaar die de rechter heeft opgevraagd over de vervolging van Wilders. De Tweede Kamer kreeg ze tot dusver niet, omdat dat volgens Grapperhaus de rechtszaak zou beïnvloeden. Omdat het hof en de verdediging de documenten nu ook hebben, en ze al deels op straat liggen, maakt de minister nu een uitzondering, zegt hij.</p>
