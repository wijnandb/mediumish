---
layout: post
title: "Tsitsipas door na zege op Zverev, 'lucky' Nadal ontsnapt tegen Medvedev"
date: Wed, 13 Nov 2019 18:17:47 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/KrLSxphVJrI/2310325"
image: "https://nos.nl/data/image/2019/11/14/592997/1008x567.jpg"
aantal: 399
unieke: 247
bron: "NOS"
---

<p>Stefanos Tsitsipas heeft de halve finales van de ATP Finals bereikt. De als zesde geplaatste Griekse tennisser won met 6-3, 6-2 van Alexander Zverev en pakte zo zijn tweede zege zonder setverlies in Londen.</p>
<p>Tsitsipas en Zverev, die eerder Rafael Nadal in twee sets klopte, waren in de hoogstaande openingsfase gewaagd aan elkaar, al leek de Duitser de overhand te hebben. Na een slechte game op 3-4 (met onder meer de vreemde keuze voor serve-volley op de tweede service met breakpoint tegen) was Zverev echter de draad kwijt.</p>
<p>Tsitsipas ging ondertussen alleen maar beter spelen en domineerde op alle fronten. Zverev, die het eindejaarstoernooi vorig jaar op zijn naam schreef, won nog maar twee games en verloor voor de vierde keer op rij van de Griek.</p>
<h2>Nadal genadeloos</h2>
<p>Eerder op de dag boekte Rafael Nadal een prachtige zege op Daniil Medvedev. De Spanjaard keek in Londen in de derde set tegen een 1-5 achterstand aan, overleefde op die stand op eigen service een matchpoint en won uiteindelijk na twee uur en drie kwartier tennis met 6-7 (3), 6-3, 7-6 (4).</p>
<p>Medvedev was tekort gekomen in de twee eerdere duels met Nadal, die de Rus onder meer in de finale van de US Open-finale had verslagen. In Londen trof Medvedev echter een Nadal die, net als in het verloren duel met Alexander Zverev, erg slordig speelde.</p>
<h2>Niet verslagen</h2>
<p>Medvedev won de eerste set via de tiebreak, maar maakte er in de tweede set bij vlagen een potje van. In de derde set leek hij weer bij de les.</p>
<p>Na een aantal mindere punten kreeg bij de wispelturige Rus, die herhaaldelijk cynisch zijn duim opstak richting zijn coach, echter de negativiteit de overhand. De Spaanse nummer één van de wereld rook bloed en vocht zich knap terug om vervolgens genadeloos toe te slaan.</p>
<p>"Om eerlijk te zijn, heb ik enorm veel geluk gehad", verklaarde Nadal na de wedstrijd. "Sorry voor Daniil, het is moeilijk om zo te verliezen. In de derde set speelde hij veel beter dan ik. Dit was een van die dagen dat je zo'n wedstrijd eruit sleept. Vandaag gebeurde het."</p>
<p>Het betekende voor Medvedev na de nederlaag tegen Tsitsipas zijn tweede verliespartij in Londen. Toch is hij nog niet helemaal uitgeschakeld voor een plaats bij de laatste vier.</p>
<p>Dinsdag bereikte de Oostenrijker Dominic Thiem, spelend in de andere groep, als eerste de halve finales.</p><img src="http://feeds.feedburner.com/~r/nossporttennis/~4/KrLSxphVJrI" height="1" width="1" alt=""/>
