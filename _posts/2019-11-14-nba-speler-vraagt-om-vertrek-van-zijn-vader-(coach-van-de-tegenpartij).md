---
layout: post
title: "NBA-speler vraagt om vertrek van zijn vader (coach van de tegenpartij)"
date: Thu, 14 Nov 2019 11:23:48 +0100
category: entertainment
externe_link: "https://nos.nl/l/2310405"
image: "https://nos.nl/data/image/2019/11/14/592950/1008x567.jpg"
aantal: 208
unieke: 138
bron: "NOS"
---

<p>Een kolderiek moment vannacht in de Amerikaanse basketbalcompetitie NBA.</p>
<p>Doc Rivers, de coach van Los Angeles Clippers, wordt tijdens het duel met Houston Rockets naar de tribune gestuurd op aandringen van zijn zoon Austin Rivers, die uitkomt voor de tegenpartij.</p>
<p>Coach Rivers was het niet eens met de arbitrage en tekende luidruchtig protest aan. Dat mag niet in de NBA. Tot grote hilariteit van het publiek toonde Austin Rivers ook geen clementie met zijn vader. Met brede armgebaren liet hij blijken dat ook wat hem betreft zijn vader weggestuurd moest worden. En dat gebeurde ook.</p>
<p>"Ik zag wel wat hij deed", zei Doc Rivers na afloop met een glimlach op zijn gezicht. "Dat hoorde hij ook te doen."</p>
<h2>Breed lachend</h2>
<p>Terwijl Doc Rivers met zichtbare tegenzin het speelveld verliet, zwaaide zijn zoon hem tot hilariteit van het publiek ook nog eens breed lachend uit. "Ik zag het aankomen, ik herkende zijn mimiek. Het was een leuk moment", zei Austin, die met de Rockets het duel won met 102-93.</p>
<p>Op sociale media gingen vader en zoon nog even verder. "Thanksgiving gaat vreemd worden", twitterde Austin. En op Instagram schreef hij: "Pa, ik hou van je."</p>
<p>"Hilarisch. Ik hou van je", reageerde Doc Rivers op de post van zijn zoon.</p>
