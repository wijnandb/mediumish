---
layout: post
title: "Nederlandse tennissers klaar bij Davis Cup Finals na nederlaag tegen Britten"
date: Wed, 20 Nov 2019 14:15:38 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/TnrmJD585Xw/2311283"
image: "https://nos.nl/data/image/2019/11/20/594878/1008x567.jpg"
aantal: 653
unieke: 357
bron: "NOS"
---

<p>De Nederlandse tennissers zijn bij de eerste Davis Cups Finals in de groepsfase blijven steken. Een dag na de nederlaag tegen Kazachstan ging Oranje ook tegen Groot-Brittannië kopje onder, opnieuw met 2-1. Bij winst was er nog een kans op de kwartfinales geweest.</p>
<p>Tallon Griekspoor opende het bal in Madrid tegen Andy Murray en kwam na een bloedstollend gevecht van bijna drie uur tennis maar net tekort voor een stunt tegen de voormalig nummer één van de wereld: 7-6 (7), 4-6, 6-7 (5).</p>
<p>Robin Haase repareerde de achterstand door zich naar een zege te knokken tegen Daniel Evans (3-6, 7-6 (5), 6-4), maar daarna moest het Nederlandse koppel Wesley Koolhof/Jean-Julien Rojer buigen voor de Britten: 4-6, 6-7 (6).</p>
<h2>In de geest van de Davis Cup</h2>
<p>De va-banque spelende en sterk serverende Griekspoor opende het duel met Groot-Brittannië in de geest van de Davis Cup, waarin relatief onbekende en laaggeklasseerde tennissers vaak boven zichzelf weten uit te stijgen. Toch verliet de 23-jarige speler uit Nieuw-Vennep de baan met een kater.</p>
<p>Griekspoor, de bescheiden nummer 179 van de wereldranglijst maar op de tour al eens zegevierend over de toppers Stan Wawrinka (2018) en Karen Chatsjanov (2019), verspeelde in de derde set door een matige servicegame een 4-1 voorsprong tegen de na een heupoperatie in het circuit teruggekeerde voormalige ranglijstaanvoerder.</p>
<p>Dat overkwam hem vervolgens ook in de beslissende tiebreak, waarin hij op eigen service een prachtkans op 5-3 verprutste. De ervaren Murray, die drie grandslamtitels op zijn naam heeft staan, rook bloed en greep op zijn eerste matchpoint direct de winst.</p>
<p>Haase knokte zich vervolgens knap langs Evans. De Hagenaar, met 61 partijen (enkel -en dubbelspel) een van de meeste ervaren Davis Cup-spelers uit de Nederlandse tennisgeschiedenis, is na een uiterst matig seizoen afgezakt naar de 163ste trede van de mondiale tennisladder, maar het landentoernooi lijkt altijd iets extra's bij hem los te maken.</p>
<p>Tegen de veel hoger op de ranglijst staande Evans (ATP-42) leverde de 32-jarige Haase de eerste set in en in de tweede keek hij in de slotfase tegen een 5-3 achterstand aan. </p>
<h2>IJzig kalm</h2>
<p>Haase bleef echter ijzig kalm, brak knap terug en met een paar prachtige punten sleepte hij - ondanks een 3-1 achterstand in de beginfase - de tiebreak in de wacht.</p>
<p>De Hagenaar plaatste in de beslissende set direct een break. Daarna liet hij enkele kansen liggen om nog verder uit te lopen en ook op matchpoint - op eigen service - ging het tot tweemaal toe mis. Op het derde was het echter raak.</p>
<p>"Dit had net zo goed 6-3 6-4 kunnen zijn en dan had ik hem gefeliciteerd en gezegd dat hij gewoon te goed was", analyseerde een realistische Haase. "Maar door een paar punten vond ik de aansluiting en zo kantelde de partij."</p>
<h2>Beslissend dubbel</h2>
<p>In het dubbel tegen Davis Cup-debutant Neal Skupski en Jamie Murray, de jongere broer van Andy, ging het in de eerste set mis op 4-4, toen de Britten op de service van Rojer vier punten op rij maakten. Het oranje-duo kreeg vijf kansen - waarvan drie op 0-40 - op een re-break, maar daar kwam het niet van.</p>
<p>In de tweede set rechtte Nederland de rug en lag het na een break op 2-1 op koers voor een verlenging. Koolhof wist op 5-3 de set echter niet uit te serveren - hij sloeg onder meer een dubbele fout op deuce -, waarna de Britten het heft in handen namen en op de service van Rojer opnieuw leken toe te slaan. Maar deze keer kwam de 38-jarige routinier vanaf 0-40 met de schrik vrij.</p>
<p>In de spannende tiebreak wist Nederland zich naar twee setpoints te spelen. De tweede was op eigen service, maar Koolhof ging voor de tweede maal in deze fase van de wedstrijd aan het net in de fout. Dankzij formidabel spel van Skupski creëerden de Britten zelfs een matchpoint, dat aan hen welbesteed bleek.</p><img src="http://feeds.feedburner.com/~r/nossporttennis/~4/TnrmJD585Xw" height="1" width="1" alt=""/>
