---
layout: post
title: "Joaquín (38) oudste 'hattrickheld' van Spanje; Getafe klimt omhoog"
date: Sun, 08 Dec 2019 16:09:50 +0100
category: voetbal
externe_link: "https://nos.nl/l/2313866"
image: "https://nos.nl/data/image/2019/12/08/612647/1008x567.jpg"
aantal: 362
unieke: 229
bron: "NOS"
---

<p>In Sevilla heeft Joaquín zondagmiddag in de wedstrijd tegen Athletic Club voetbalgeschiedenis geschreven. De watervlugge vleugelspeler van Real Betis had binnen twintig minuten al drie treffers op zijn naam staan.</p>
<p>Daarmee is de 38-jarige Joaquín de oudste speler in de geschiedenis van La Liga die een hattrick heeft gemaakt. Extra bijzonder was dat de 51-voudig international van Spanje dat binnen een mum van tijd deed en voor vandaag nooit eerder een hattrick had geproduceerd. Met zijn kunststukje hielp hij Real Betis aan een 3-2 zege op Athletic.</p>
<p>Joaquín volgt de legendarische Real Madrid-spits Alfredo di Stéfano op als oudste maker van een hattrick.</p>
<p>Real Sociedad liet later op de middag na om zich steviger op plek vier te nestelen. De 'Txuri-Urdin' met de oud-eredivisiespelers Martin Ødegaard (in de basis) en Alexander Isak (invaller), wisten niet te scoren en speelden met 0-0 gelijk tegen Real Valladolid.</p>
<p>In de slotfase drong Sociedad nog wel flink aan en werd zelfs de paal nog geraakt, maar daar bleef het bij.</p>
<h2>Getafe profiteert, luxe voor Leganés</h2>
<p>Dankzij de misstappen van Athletic en Sociedad steeg Getafe naar de vijfde plek. De ploeg uit de voorstad van Madrid zegevierde met 1-0 bij Eibar dankzij een treffer van spits Ángel Rodriguez.</p>
<p>De 32-jarige Rodriguez kwam na een uur spelen als invaller binnen de lijnen en wist binnen zeven minuten al het net te vinden.</p>
<p>Hekkensluiter Leganés boekte weer eens een overwinning. Dat lukte de ploeg voor het laatst op 26 oktober toen Real Mallorca met 1-0 opzij werd gezet. Zondagmiddag was het voor de tweede keer raak.</p>
<p>Celta de Vigo werd in het eigen Butarque met 3-2 verslagen. Via Oscar (2 keer) en Kevin Rodrigues stond Leganés na krap een uur spelen op een 3-0 voorsprong.</p>
<p>Tien minuten later scoorde Nester Aruajo de aansluitingstreffer voor Celta met een hectische slotfase tot gevolg. Celta-speler Gabriel Fernandez werd met twee gele kaarten weggestuurd en Iago Aspas maakte nog de 3-2, maar Leganés hield stand.</p>
<p>De overwinning is een ongekende luxe voor de ploeg van Mauricio Pellegrino. Niet eerder wist het dit seizoen vaker dan één keer te scoren in een wedstrijd. Met de winst achterhaalde Leganés nummer negentien Espanyol op de ranglijst.</p>
