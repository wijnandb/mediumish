---
layout: post
title: "Effen of met opdruk: welke stropdas draagt de koning vandaag?"
date: Thu, 28 Nov 2019 20:12:12 +0100
category: entertainment
externe_link: "http://feeds.nos.nl/~r/nosnieuwskoningshuis/~3/su1gi67srdo/2312463"
image: "https://nos.nl/data/image/2019/11/28/598342/1008x567.jpg"
aantal: 370
unieke: 207
bron: "NOS"
---

<p>Draagt koning Willem-Alexander vandaag een effen stropdas, eentje met opdruk of helemaal geen das? Presentator Arjen Lubach van het satirische tv-programma Zondag met Lubach wierp die vraag zondag op na een item over de onkostenvergoeding van de Oranjes.</p>
<p>In dat item legde Lubach uit dat het inkomen van de koning bestaat uit twee onderdelen, waaronder een onkostenvergoeding van bijna 5 miljoen euro per jaar. Daarvan moet de koning bijvoorbeeld zijn personeel betalen. Kosten voor onder andere zijn paleizen en beveiliging zijn voor de rekening van de staat. Onlangs kwamen de vergoedingen voor de paleizen onder een vergrootglas te liggen, toen bleek dat de staat daar al decennia dubbel voor betaalt.</p>
<p>Lubach vroeg zich zondag af: "Is die 5 miljoen wel echt nodig, of is het een beetje veel?" Hij riep de koning op om bij zijn eerstvolgende publieke optreden - vandaag in Amsterdam - met zijn stropdas duidelijk te maken "hoe het zit". Volgens Lubach volgen de Oranjes wat er in de media over hen wordt gezegd en zou ook zijn item hen dus wel bereiken.</p>
<p>Nieuwsgierig geworden? Bekijk de video voor de oproep van Lubach én om te zien hoe de koning er vandaag uitzag:</p>
<p>De antwoordmogelijkheden: met een effen stropdas zou de koning aangeven dat 5 miljoen aan onkostenvergoeding te veel is. Een das met streepjes of andere opdrukken zou betekenen dat hij "elke cent van die 5 miljoen" nodig heeft. En tot slot: als de koning helemaal geen das zou dragen, zou hij bedoelen dat hij nog meer geld nodig heeft.</p>
<p>Ongeacht of koning Willem-Alexander het item van Lubach nu wel of niet heeft gezien, en of hij de oproep serieus heeft genomen: bij de uitreiking van de Erasmusprijs in Amsterdam droeg hij vanmiddag een oranje stropdas met opdruk. In het antwoordmodel van Lubach betekent dat dus dat hij de 5 miljoen hard nodig heeft.</p>
<h2>Erasmusprijs</h2>
<p>De prijs ging overigens naar de Amerikaanse componist en dirigent John Adams, omdat hij een nieuwe muzikale stroming heeft gecreëerd en in zijn werk aandacht vraagt voor maatschappelijke vraagstukken.</p>
<p>De Erasmusprijs wordt jaarlijks uitgereikt aan iemand die een bijzondere bijdrage levert op cultureel, sociaal of wetenschappelijk gebied. Met de prijs is een geldbedrag van 150.000 euro gemoeid.</p><img src="http://feeds.feedburner.com/~r/nosnieuwskoningshuis/~4/su1gi67srdo" height="1" width="1" alt=""/>
