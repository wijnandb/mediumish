---
layout: post
title: "Vrouw geeft zichzelf aan vanwege drogeren 94-jarige man"
date: Wed, 11 Sep 2019 19:52:10 +0200
category: nieuws
externe_link: "https://nos.nl/l/2301308"
feature_image: "https://nos.nl/data/image/2019/09/03/574565/1008x567.jpg"
aantal: 180
unieke: 118
bron: "NOS"
---

<p>De politie heeft een vrouw aangehouden die verdacht wordt van het drogeren van een 94-jarige man. Ze heeft zichzelf gemeld.</p>
<p>De 61-jarige vrouw uit Zaandam zou afgelopen april de bejaarde man hebben beroofd door hem eerst te drogeren en vervolgens een groot geldbedrag van zijn rekening op te nemen. De Amsterdammer werd uren later uitgedroogd, verward en onderkoeld gevonden in zijn kamer.</p>
<p>Het slachtoffer en de dader ontmoetten elkaar een paar dagen voor de beroving voor het eerst in het verzorgingstehuis waar de man woonde. Na een praatje bleek dat de twee het goed met elkaar konden vinden, waarna ze uit eten zijn geweest.</p>
<p>Op Koningsdag ontmoetten ze elkaar weer op de kamer van de man. Na een kop koffie raakte hij bewusteloos, waarna de vrouw zijn rekening leegtrok. "De recherche vermoedt dat de vrouw op een berekenende manier bezig is geweest om het vertrouwen van het slachtoffer te winnen", zegt de politie.</p>
<p>Gisteravond zond Opsporing Verzocht beelden uit waarop te zien is hoe ze samen over straat lopen. Vanmiddag meldde de vrouw zich bij het politiebureau vanwege de zaak.</p>
