---
layout: post
title: "Feestje om snel te vergeten voor jarige spitsen Sparta en Heracles"
date: Sun, 08 Dec 2019 18:42:16 +0100
category: voetbal
externe_link: "https://nos.nl/l/2313900"
image: "https://nos.nl/data/image/2019/12/08/612695/1008x567.jpg"
aantal: 246
unieke: 165
bron: "NOS"
---

<p>Sparta Rotterdam en Heracles Almelo hebben in een treffen dat maar niet kon boeien met 0-0 gelijkgespeeld. Door het punt verdringt Heracles Feyenoord van de zevende plaats en komt Sparta een puntje dichter bij nummer elf FC Groningen.</p>
<p>De meeste ophef ontstond over een rode kaart voor Heracles. Invaller Joey Konings werd in de slotfase, amper vijf minuten na zijn entree, al weer weggestuurd. De aanvaller kwam ongelukkig in botsing met Jurgen Mattheij, al leek er van opzet geen sprake.</p>
<p>Ook de twee jarigen op het veld zorgden voor weinig opwinding. Namens Sparta vervulde Halil Dervisoglu (20) een anonieme rol, bij Heracles kon Cyriel Dessers (25) zijn doelpuntje niet meepikken om op de topscorerslijst afstand te nemen van Donyell Malen. Dessers' ploeg was voor rust wel het dichtst bij een doelpunt, toen Ariel Harush een vrije trap van Mo Osman knap over de lat tikte.</p>
<h2>Vrij uithalen</h2>
<p>Het werd er na de rust niet heel veel beter op. De beste kans was voor Ragnar Ache, die de bal na een kluts voor zijn voeten kreeg. Vanaf de rand van het strafschopgebied kon hij vrij uithalen, maar zijn inzet miste de juiste richting.</p>
<p>Er kwam dus geen winnaar meer, maar met Richard Martens was er wel een hoofdrolspeler. De arbiter was in de extra tijd namelijk onverbiddelijk toen Konings volgens hem iets te wild het duel met Mattheij in vloog, waardoor er na het povere duel in elk geval nog iets was om over na te praten.</p>
