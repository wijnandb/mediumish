---
layout: post
title: "Weer wereldbekerzege voor Roest, ook goud voor teamsprinters"
date: Fri, 22 Nov 2019 16:48:15 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/1kkjODfYcaY/2311567"
image: "https://nos.nl/data/image/2019/11/22/595399/1008x567.jpg"
aantal: 360
unieke: 223
bron: "NOS"
---

<p>Patrick Roest heeft ook de tweede 5.000 meter van het wereldbekerseizoen gewonnen. In het Poolse Tomaszów noteerde de Nederlands kampioen met 6.19,38 een baanrecord en pakte daarmee het goud.</p>
<p>Roest, die vorig weekend de vijf kilometer ook al won in een baanrecord, was iets sneller dan Danila Semerikov uit Rusland. Semerikov pakte het zilver in 6.20,47. Het brons ging, net als vorige week, naar zijn landgenoot Denis Joeskov (6.24,30).</p>
<p>Joeskov was 0,04 sneller dan Marcel Bosker die daardoor net naast het podium eindigde in Polen. Jorrit Bergsma, die vorig weekend nog tweede werd achter Roest, kwam nu helemaal niet in de buurt van de medailles. Zijn 6.26,12 was goed voor de zesde plaats. Douwe de Vries werd met 6.29,87 negende.</p>
<p>Sven Kramer komt dit weekend niet in actie in Polen vanwege rugproblemen. Ook wereldkampioen Sverre Lunde Pedersen is er niet bij. De Noorse schaatser heeft nog steeds last van de gevolgen van een fietsongeluk eind september.</p>
<p>"Het was mooi om weer te winnen", vertelde Roest na zijn tweede overwinning van het seizoen. "Toch was het geen makkelijk ritje, ik win maar met een kleine voorsprong. Het ijs is zwaar hier, dus je merkt gewoon dat het iets meer moeite kost."</p>
<p>Roest: "Ik kan niet rustig aan doen, want het is voor mij zaak om die voorsprong weer groter te maken. Het was wel een goede rit vandaag, ik ben niet gek gestart. Dit was het hoogst haalbare en gelukkig was het genoeg voor de winst."</p>
<h2>Weer zege voor teamsprinters</h2>
<p>De Nederlandse sprinters wonnen ook de tweede teamsprint van het wereldbekerseizoen. In het Poolse Tomaszów pakten Ronald Mulder, Kjeld Nuis en Thomas Krol het goud in 1.20,05.</p>
<p>Nederland versloeg in een rechtstreeks duel de Chinese mannen, die met 1.20,83 het zilver veroverden. Canada was met 1.20,95 goed voor de bronzen medaille.</p>
<p>De Nederlandse sprinters, toen met Kai Verbij op het ijs in plaats van Krol, wonnen vorig weekend ook de eerste teamsprint van het seizoen. Ook daar ging het zilver naar China en het brons naar Canada.</p>
<p>Voor Nederland, dat vorig seizoen de eerste wereldkampioen werd in deze discipline, was het de zesde wereldbekerzege op de teamsprint.</p><img src="http://feeds.feedburner.com/~r/nossportschaatsen/~4/1kkjODfYcaY" height="1" width="1" alt=""/>
