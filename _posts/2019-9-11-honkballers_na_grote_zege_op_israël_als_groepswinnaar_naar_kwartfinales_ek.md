---
layout: post
title: "Honkballers na grote zege op Israël als groepswinnaar naar kwartfinales EK"
date: Wed, 11 Sep 2019 18:03:21 +0200
category: sport
externe_link: "https://nos.nl/l/2301289"
feature_image: "https://nos.nl/data/image/2019/09/11/576605/1008x567.jpg"
aantal: 223
unieke: 152
bron: NOS
---

<p>De Nederlandse honkballers hebben zich probleemloos geplaatst voor de kwartfinales op het EK. Door een grote zege op Israël (13-4) lukte het de ploeg van bondscoach Evert-Jan 't Hoen zelfs nog om de groepswinst veilig te stellen.</p>
<p>Israël maakte in de gelijkmakende beurt van de eerste inning twee punten, maar kwam er na die snelle voorsprong van 2-0 niet meer aan te pas. In de vijfde (vier punten) en de zevende inning (zes) werd het gat geslagen met de ploeg die tot vandaag nog alle wedstrijden had gewonnen.</p>
<p>Net als een dag eerder tegen Duitsland was Ademar Rifaela de uitblinker in de slagploeg. Kwam hij dinsdag tot liefst drie homeruns en zeven binnengeslagen punten, tegen Israël sloeg hij tweemaal een homerun en eenmaal een tweehonkslag en nam hij in totaal vijf man mee over de thuisplaat.</p>
<h2>Olympische Spelen</h2>
<p>Nederland verzekerde zich later op de dag definitief van de groepswinst, door de 10-2 voorsprong tegen Groot-Brittannië in de laatste inning over de streep te trekken. Dat duel werd zaterdag vanwege invallende duisternis afgebroken.</p>
<p>Kwartfinalist Nederland is nu ook nog een overwinning verwijderd van het olympisch kwalificatietoernooi (OKT), dat van 18 tot en met 22 september in Italië wordt gehouden. De beste vijf ploegen van het EK spelen daar samen met het beste land van Afrika om een ticket voor de Olympische Spelen in Tokio.</p>
