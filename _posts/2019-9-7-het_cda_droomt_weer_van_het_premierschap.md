---
layout: post
title: "Het CDA droomt weer van het premierschap"
date: Sat, 07 Sep 2019 16:51:11 +0200
category: nieuws
externe_link: "https://nos.nl/l/2300740"
feature_image: "https://nos.nl/data/image/2019/09/07/575674/1008x567.jpg"
aantal: 371
unieke: 242
bron: NOS
---

<p>"We willen gaan winnen. We willen gewoon de volgende verkiezingen winnen." Dat zegt de nieuwe CDA-voorzitter Rutger Ploum tegen Nieuwsuur. Het vertrouwen lijkt helemaal terug bij de partij, aangewakkerd door de discussie wie de nieuwe partijleider moet worden.</p>
<p>Volgens Ploum is de sfeer als nooit te voren, en melden zich veel nieuwe leden aan. Afgelopen week was er weer veel aandacht voor de speeches van Wopke Hoekstra en Hugo de Jonge.</p>
<h2>Een nieuwe koers</h2>
<p>Toch was er ook kritiek: de speeches bevatten weinig concrete plannen en waren weinig vernieuwend. Ook de CDA-jongeren hadden er meer van verwacht, zegt CDJA-voorzitter Hielke Onnink. "We hadden op meer gehoopt, maar ze zijn beiden ook minister, dus kunnen niet alles zeggen wat ze willen. Het was een repetitie voor een nieuwe koers."</p>
<p>Ger Koopmans, leider van het CDA in Limburg en gedeputeerde, relativeert het belang van de toespraken. "Ik denk dat weinig Nederlanders, of CDA-leden, die speeches als een soort Bijbelexegese gaan lezen."</p>
<p>Ook voorzitter Ploum zegt dat niet "de twee speeches van twee mensen in een zaal" de koers van de partij bepalen. Op het congres begin november zal een nieuwe koers voor de middellange termijn worden gepresenteerd. Daar heeft het Wetenschappelijk Instituut de afgelopen maanden aan gewerkt. "Dat wordt onze lijn."</p>
<h2>Lijsttrekkersverkiezingen</h2>
<p>"We hebben wel leiderschapswisselingen gehad die minder soepel gingen. Het is alleen maar goed dat we nu meerdere kandidaten hebben en alle aandacht is meegenomen", zegt Koopmans. Hij hoopt niet dat er lijsttrekkersverkiezingen komen. Dat leidt maar tot gedoe.</p>
<p>"Een organische manier past veel beter bij de partij", aldus Koopmans. Volgens hem is de situatie heel anders dan in 2012, toen er wel lijsttrekkersverkiezingen waren. De partij zat toen in een grote dip, na de mislukte gedoogconstructie met de PVV.</p>
<p>Er zijn meer mensen binnen het CDA die dat vinden, maar Ploum zegt dat hij nog niet heeft uitgemaakt hoe bepaald wordt wie de volgende lijsttrekker wordt. "Ik heb 200 adviezen gekregen. Allebei de scenario's hebben voordelen. Ik ga dat eens rustig bedenken met mijn bestuur". En dat kan nog wel tot midden volgend jaar duren, denkt hij.</p>
<p>De CDJA-jongeren roepen vrouwelijke CDA'ers met ambitie op om ook toespraken te houden. Zelf hebben ze daarvoor volgende week minister Ank Bijleveld uitgenodigd.</p>
