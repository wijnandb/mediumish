---
layout: post
title: "Amerikanen onderzoeken overname van smartwatch Fitbit door Google"
date: Wed, 11 Dec 2019 12:00:08 +0100
category: nieuws
externe_link: "https://nos.nl/l/2314263"
image: "https://nos.nl/data/image/2019/12/11/613367/1008x567.jpg"
aantal: 135
unieke: 99
author: "NOS"
---

<p>Het Amerikaanse ministerie van Justitie gaat de overname van smartwatch Fitbit door Google onderzoeken. Dat melden de New York Post en persbureau Reuters. Het is niet duidelijk waar het onderzoek zich precies op richt, maar waarschijnlijk gaat het over de privacygegevens van Fitbit-gebruikers.</p>
<p>Begin november kondigde Google aan dat het Fitbit overneemt voor een bedrag van 2,1 miljard dollar (omgerekend 1,88 miljard euro). Google wil er op de smartwatch-markt mee concurreren met onder andere Apple en Samsung.</p>
<p>Meteen na de overname reageerden verschillende privacywaakhonden gealarmeerd. Ze wilden het liefst dat de aankoop werd tegengehouden, omdat Google met de aankoop nog meer data van Amerikanen in handen krijgt.</p>
<p>Fitbit werd in 2007 opgericht en houdt zich vooral bezig met het maken van 'slimme' horloges. Deze kunnen onder andere je hartslag, slaapkwaliteit en het aantal stappen meten.</p>
