---
layout: post
title: "Cillessen mist cruciaal Champions League-duel met Ajax"
date: Mon, 09 Dec 2019 14:49:38 +0100
category: voetbal
externe_link: "https://nos.nl/l/2314007"
image: "https://nos.nl/data/image/2019/12/09/612893/1008x567.jpg"
aantal: 185
unieke: 125
author: "NOS"
---

<p>Jasper Cillessen staat dinsdagavond niet onder de lat bij Valencia als de Spaanse club het in de Champions League opneemt tegen Ajax. Cillessen viel zaterdag in de gewonnen wedstrijd tegen Levante (4-2) uit met een kuitblessure en is niet op tijd hersteld.</p>
<p>Daags na die wedstrijd liet Cillessen weten nog hoop te hebben om in actie te komen tegen zijn oude club.</p>
<p>Albert Celades, de trainer van Valencia, was echter minder optimistisch. Hij sprak toen al al zijn twijfels uit of Cillessen van de partij zou kunnen zijn tegen Ajax. Celades heeft uiteindelijk besloten om de doelman niet op te nemen in de wedstrijdselectie. Jaume Doménech is hoogstwaarschijnlijk zijn vervanger.</p>
<p>Naast Cillessen zijn middenvelder Geoffrey Kondogbia en de aanvallers Denis Tsjerisjev en Maxi Gómez onvoldoende fit om in Amsterdam in actie te komen. Verdediger Ezequiel Garay is geschorst.</p>
<p>Ook Ajax, dat aan een punt genoeg heeft om de knock-outfase te halen, heeft te maken met blessures. David Neres en Zakaria Labyad zijn zeker tot de winterstop uitgeschakeld, André Onana en Quincy Promes kampen met lichte blessures. Van beiden is nog onzeker of ze kunnen spelen.</p>
