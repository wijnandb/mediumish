---
layout: post
title: "Oud-schaatsster De Jong gaf Andreescu raad: 'En nu wint ze de US Open!'"
date: Sun, 08 Sep 2019 21:43:19 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/pOIJdiH0juQ/2300898"
feature_image: "https://nos.nl/data/image/2019/09/09/576030/1008x567.jpg"
aantal: 403
unieke: 255
bron: NOS
---

<p>"Ik weet niet of ze me nog kan herinneren, maar heel misschien heb ik een klein beetje bijgedragen aan haar succes." Aan de telefoon praat oud-schaatsster Tonny de Jong vanuit Canada over de nieuwe sensatie in het vrouwentennis, Bianca Andreescu.</p>
<p>De 19-jarige Canadese won zaterdagavond de US Open door Serena Williams te verslaan, nadat ze eerder dit jaar ook al de grote toernooien van Indian Wells en Toronto op haar naam had gebracht. Een jaar geleden kende niemand haar nog en belde ze de in Calgary woonachtige De Jong om advies in te winnen.</p>
<h2>Vriend van de familie</h2>
<p>Waar kennen de twee elkaar van? "De oom van mijn man (oud-schaatser Mark Knoll, red.) is een vriend van de familie Andreescu. Bianca kwam vorig jaar vrij snel opzetten en wilde iedere mogelijkheid aangrijpen om beter te worden. Ze wilde vooral weten hoe je je als jonge sporter staande kunt houden en kunt blijven ontwikkelen in die keiharde topsportwereld. Toen zei die oom: bel Tonny, die heeft een beetje dezelfde ervaring gehad, misschien kan ze helpen."</p>
<p>Op haar 22ste won De Jong in 1997 haar eerste Nederlandse en Europese allroundtitel. Ze werd direct gekroond tot Sportvrouw van het Jaar. Later zou ze daar nog twee Nederlandse en een Europese titel aan toevoegen.</p>
<p>Wat heeft De Jong met Andreescu besproken? "Even denken hoor, het is natuurlijk al een jaar geleden. Ze zocht gewoon naar ervaringen en wilde weten wat handig is om een lange carrière te hebben. Ze vroeg ook of ik nog andere mensen kende die nuttig konden zijn om mee te praten. Ze was ontzettend aardig en down-to-earth."</p>
<h2>Nu geen contact meer</h2>
<p>De Jong heeft na dat ene telefoongesprek geen contact meer gehad met Andreescu. "Mijn man en ik dachten er ook niet meer over na, we kenden haar verder niet. Tennis volgen we hier niet, er is voornamelijk voetbal en ijshockey op televisie."</p>
<p>Totdat Andreescu afgelopen zomer in aanloop naar de US Open het toernooi van Toronto won. "We waren op een familiebijeenkomst en ik vroeg die oom: hé, is dat hetzelfde meisje? En ja, dat was ze. En nu wint ze opeens de US Open!"</p>
<p>Is het voor de tobbende Kiki Bertens een idee om ook eens naar huize De Jong te bellen? "Haha, ik weet verder helemaal niks van tennis hoor. Maar Kiki mag altijd bellen. Als ik aan iemands leven een steentje kan bijdragen, geen probleem."</p><img src="http://feeds.feedburner.com/~r/nossportschaatsen/~4/pOIJdiH0juQ" height="1" width="1" alt=""/>
