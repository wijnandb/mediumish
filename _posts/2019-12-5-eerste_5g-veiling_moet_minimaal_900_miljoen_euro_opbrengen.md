---
layout: post
title: "Eerste 5G-veiling moet minimaal 900 miljoen euro opbrengen"
date: Thu, 05 Dec 2019 11:50:12 +0100
categories: 
- financieel 
- economie 
externe_link: "https://nos.nl/l/2313359"
image: "https://nos.nl/data/image/2019/12/05/611445/1008x567.jpg"
aantal: 471
unieke: 297
bron: "NOS"
---

<p>De Nederlandse staat hoopt met de eerste veiling van 5G-spectrum komend voorjaar minimaal 900 miljoen euro op te halen. Dat heeft staatssecretaris Mona Keijzer van Economische Zaken bekendgemaakt.</p>
<p>Het gaat om de 700 MHz-band binnen het nieuwe mobiele netwerk. Dat heeft een groot bereik, maar nog niet de hoge snelheid die bij 5G zo vaak wordt beloofd. Verder komen ook de 1400 MHz- en de 2100 MHz-band onder de hamer.</p>
<p>De verwachte minimale opbrengst is stukken lager dan die in Duitsland en ItaliÃ«, al is de kans aanwezig dat de veiling meer oplevert. Daar brachten de veilingen meer dan 6 miljard euro op. Dit komt doordat andere belangrijke banden, zoals de 3,5 GHz, daar zijn geveild. Die geldt als de 'gouden standaard' voor 5G.</p>
<p>De band komt in Nederland echter pas over ruim twee jaar, in 2022, vrij. Nu maken de afluisterschotels van de geheime diensten in het Friese Burum hier nog gebruik van, maar die worden verplaatst.</p>
<h2>Kritieke onderdelen</h2>
<p>De staatssecretaris heeft verder duidelijkheid gegeven over de eisen waaraan de telecomproviders moeten voldoen bij de selectie van netwerkleveranciers, in de vorm van een algemene maatregel van bestuur (AMvB). Afgelopen maandag lekte via bronnen van Nieuwsuur hier al zaken over naar buiten.</p>
<p>Partijen uit landen die zowel een offensief inlichtingenprogramma hebben als wetgeving die bedrijven kan dwingen mee te werken met inlichtingendiensten, mogen geen apparatuur leveren voor 'kritieke onderdelen' van de netwerken. Namen worden niet genoemd, maar het gaat vrijwel zeker om de Chinese fabrikant Huawei.</p>
<p>Wat precies 'kritiek' is, blijft vooralsnog vaag. In de AMvB wordt daarover geschreven: "Dit zijn onderdelen waarvoor geldt dat de leverancier uitgebreide toegang tot gevoelige locaties, gevoelige ICT-systemen, vitale infrastructuur installaties of werken krijgt". Staatssecretaris Keijzer wil verder niets zeggen in het belang van de nationale veiligheid.</p>
<h2>Apparatuur vervangen</h2>
<p>Onduidelijk is nog wat de gevolgen zijn voor KPN en T-Mobile. De kans bestaat dat zij apparatuur in hun netwerk moeten vervangen. Daarvoor is een compensatieregeling beschikbaar. "De discussie zal nu gaan over wat kritieke onderdelen zijn", zegt cybersecurity-expert Frank Groenewegen van Fox-IT. "5G is anders van opzet dan 4G, waardoor er waarschijnlijk meer kritieke onderdelen in zitten."</p>
<p>Groenewegen noemt de stap die vandaag met dit AMvB wordt gezet "hartstikke goed". Volgens hem komt er hiermee duidelijkheid. "Je zou uit dit AMvB kunnen afleiden dat geen enkele Chinese partij op kritieke plekken apparatuur mag plaatsen of software mag beheren."</p>
<p>In een reactie zegt KPN dat de eisen in lijn liggen met hun aanpak; het bedrijf gaat met Huawei in zee voor de aanleg van nieuwe antennes, maar de kern van het netwerk wordt geleverd door een westerse partij. T-Mobile zegt dat de impact van de nu aangekondigde maatregelen nog moet blijken.</p>
<p>Huawei voorziet in de algemene maatregel van bestuur ruimte om een bijdrage te leveren bij de aanleg van 5G, zegt het bedrijf in een reactie.</p>
