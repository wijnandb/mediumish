---
layout: post
title: "Bougainville kiest bijna unaniem voor afscheiding Papoea-Nieuw-Guinea"
date: Wed, 11 Dec 2019 09:23:53 +0100
category: nieuws
externe_link: "https://nos.nl/l/2314234"
image: "https://nos.nl/data/image/2019/12/11/613332/1008x567.jpg"
aantal: 180
unieke: 134
author: "NOS"
---

<p>Bewoners van Bougainville, een eilandengroep in Papoea-Nieuw-Guinea, hebben massaal voor onafhankelijkheid gestemd. Bijna 98 procent van de kiezers op het Pacifische eiland wil dat de regio zich afscheidt, liet de referendumcommissie weten.</p>
<p>De 200.000 kiezers kregen twee weken om hun stem uit te brengen. Ze hadden twee opties: volledige onafhankelijkheid of meer autonomie. Bijna 177.000 bewoners stemden voor onafhankelijkheid.</p>
<h2>Nasleep burgeroorlog</h2>
<p>Hoewel de regering van Papoea-Nieuw-Guinea het referendum goedkeurde, is het niet-bindend. Voor daadwerkelijke onafhankelijkheid moeten de leiders van Bougainville en de regering met elkaar in gesprek gaan. De doorslag wordt vervolgens gegeven door het parlement van Papoea-Nieuw-Guinea. Afscheiding kan door die procedure nog jaren duren.</p>
<p>Plannen voor een referendum dateren al uit 2001, toen een vredesakkoord een einde maakte aan een jarenlange burgeroorlog op het eiland, dat twee keer zo groot is als de provincie Gelderland. Het conflict begon vanwege onvrede over een enorme kopermijn. Bewoners van Bougainville vonden dat zij alleen de negatieve gevolgen van de exploitatie daarvan ondervonden, terwijl de winst voornamelijk naar de rest van het land ging. Bij de strijd kwamen zo'n 15.000 mensen om.</p>
