---
layout: post
title: "Weer schorsing in Operation Aderlass: renner Durasek vier jaar aan de kant"
date: Wed, 13 Nov 2019 17:59:40 +0100
category: wielrennen
externe_link: "https://nos.nl/l/2310321"
image: "https://nos.nl/data/image/2019/11/13/592807/1008x567.jpg"
aantal: 238
unieke: 159
author: "NOS"
---

<p>Wielrenner Kristijan Durasek kan de komende vier jaar zijn fiets opbergen. De Kroatische renner is door de internationale wielerunie UCI geschorst vanwege betrokkenheid bij het dopingschandaal rond de Duitse sportarts Mark Schmidt, ook bekend als Operation Aderlass.</p>
<p>Vorige maand werden de Sloveense wielrenner Kristijan Koren en oud-renner Borut Bozic al voor twee jaar geschorst voor overtredingen van de dopingregels.</p>
<p>Durasek had in mei van dit jaar al te horen gekregen dat hij voorlopig niet meer mocht fietsen, in afwachting van het onderzoek naar hem. De 32-jarige renner van UAE-Emirates won in 2015 de Ronde van Turkije. Ook schreef hij een rit in de Ronde van Zwitserland op zijn naam.</p>
<h2>Operation Aderlass</h2>
<p>Operation Aderlass is het grootschalige onderzoek van de Oostenrijkse justitie naar het bloeddopingnetwerk van dopingarts Schmidt. Het begon met een inval van de Oostenrijkse politie bij de wereldkampioenschappen noordse nummers in Seefeld in februari. De 26-jarige langlaufer Max Hauke werd uren voor de start van het onderdeel 15 kilometer langlaufen met een infuus in zijn arm aangetroffen.</p>
<p>Behalve Koren, Bozic en Durasek worden er tenminste nog 21 sporters uit acht verschillende landen in verband gebracht met Schmidt. Onder hen zijn ook de renners Georg Preidler en Stefan Denifl. Zij gaven al eerder toe zich te hebben laten behandelen door de arts en zijn inmiddels ook voor vier jaar geschorst. </p>
<p>In 2017 was Preidler een van de helpers van Tom Dumoulin bij diens zege in de Giro.</p>
