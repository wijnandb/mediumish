---
layout: post
title: "Duits scheepswrak uit Eerste Wereldoorlog gevonden bij Falklandeilanden"
date: Thu, 05 Dec 2019 22:04:05 +0100
category: buitenland
externe_link: "http://feeds.nos.nl/~r/nosnieuwsbuitenland/~3/wq9X3dr8Gec/2313445"
image: "https://nos.nl/data/image/2019/12/05/611619/1008x567.jpg"
aantal: 207
unieke: 141
bron: "NOS"
---

<p>Bij de Falklandeilanden is een gezonken oorlogsschip uit de Eerste Wereldoorlog gevonden. Het is de Duitse pantserkruiser SMS Scharnhorst, die op 8 december 1914 zonk bij een zeeslag tegen de Britten.</p>
<p>Het vlaggenschip van vice-admiraal Maximilian Graf von Spee werd gevonden op zo'n 1600 meter diepte. De leider van de duikexpeditie noemt het een buitengewone vondst. "Als Falklandeilander en als marinearcheoloog is deze ontdekking onvergetelijk", zegt hij tegen de BBC.</p>
<p>Vijf jaar geleden werd al eens gezocht naar het wrak, maar die zoektocht mislukte. De hernieuwde operatie verliep voorspoedig: op de derde dag werd het schip gevonden. Het wrak lag zo'n 180 kilometer ten zuiden van hoofdstad Stanley op de bodem van de oceaan.</p>
<p>De SMS Scharnhorst was onderdeel van de Oost-Aziatische vloot van Duitsland. Het speelde een belangrijke rol in het verloop van de oorlog op zee aan de andere kant van de wereld. Zo nam het deel aan de Slag bij Coronel, waar de Britse vloot werd verslagen voor de kust van Chili. Daarbij viel geen enkele dode aan de Duitse zijde.</p>
<p>Vijf weken later waren de rollen omgedraaid. De Slag bij de Falklands betekende het einde van Von Spees vloot. De SMS Scharnhorst en alle 800 opvarenden vonden een zeemansgraf.</p><img src="http://feeds.feedburner.com/~r/nosnieuwsbuitenland/~4/wq9X3dr8Gec" height="1" width="1" alt=""/>
