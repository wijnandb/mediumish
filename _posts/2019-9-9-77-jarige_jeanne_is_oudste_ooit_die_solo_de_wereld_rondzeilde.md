---
layout: post
title: "77-jarige Jeanne is oudste ooit die solo de wereld rondzeilde"
date: Mon, 09 Sep 2019 22:09:45 +0200
categories: 
- entertainment 
- opmerkelijk 
externe_link: "https://nos.nl/l/2301044"
feature_image: "https://nos.nl/data/image/2019/09/09/576213/1008x567.jpg"
aantal: 315
unieke: 210
bron: NOS
---

<p>Ze had de nodige tegenslag, maar het is de Britse zeilster Jeanne Socrates gelukt. De 77-jarige is de oudste persoon die zonder hulp onafgebroken rond de wereld is gezeild.</p>
<p>Na ruim 330 dagen kwam haar tocht dit weekend tot een einde in Canada. Daarmee verbrak ze ook haar eigen record, niet wat betreft snelheid maar wel qua leeftijd. De vrouw uit Hampshire staat al in het Guiness Book of Records omdat ze als oudste vrouw ooit de wereld rondzeilde. Ze was toen 70 jaar en deed er 258 dagen over.</p>
<p>Op deze twittervideo is te zien dat ze bij aankomst wordt toegejuicht door fans op de kade bij Vancouver Island:</p>
<p>Jeanne hield een blog bij over haar recordpoging. In een interview met een lokale nieuwssite bedankt ze iedereen die haar onderweg mentaal heeft ondersteund. "Ze hebben me zulke geweldige berichten gestuurd. Ik denk dat ze het waarderen dat ik door heb gezet en zo veel tegenslag heb overwonnen."</p>
<h2>Gebroken nek</h2>
<p>Haar 11 meter lange zeilboot, de Nereida, raakte flink beschadigd onderweg. Haar zeil scheurde tijdens een storm en de zonnepanelen sloegen overboord. Ook haar navigatiesysteem was het einde nabij, zegt ze in het interview.</p>
<p>Desondanks vallen deze tegenslagen nog mee in vergelijking met haar vorige poging. In 2017 viel Jeanne van haar boot en brak haar nek en een aantal ribben. Ze herstelde en begon in oktober vorig jaar aan haar nieuwe tocht.</p>
<p>De Britse begon met zeilen nadat ze in 1997 met pensioen was gegaan. Samen met haar man zeilde ze door Europa, de Cariben en langs de Verenigde Staten. In 2003 overleed haar man, maar Jeanne stopte niet met zeilen.</p>
<p>Sinds 2009 heeft ze een aantal keer geprobeerd om een solowereldreis te voltooien. Dat lukte dus in 2013, toen ze als 70-jarige als oudste vrouw in het recordboek werd opgenomen. En nu is ze ook de oudste mens ooit die dat gelukt is.</p>
