---
layout: post
title: "Akkoord over volledige wapenstilstand in Oost-Oekraïne voor einde jaar"
date: Tue, 10 Dec 2019 00:18:54 +0100
category: nieuws
externe_link: "https://nos.nl/l/2314068"
image: "https://nos.nl/data/image/2019/12/10/612995/1008x567.jpg"
aantal: 398
unieke: 242
bron: "NOS"
---

<p>Rusland en Oekraïne gaan met onmiddellijke ingang maatregelen nemen om de situatie in het oosten van Oekraïne te stabiliseren. Eind dit jaar moet er dan een volledig staakt-het-vuren gelden in het gebied.</p>
<p>Dat is de uitkomst van de top in Parijs, waarbij naast Rusland en Oekraïne ook Frankrijk en Duitsland aan tafel zaten. Verder werden de landen het eens over een grote gevangenenruil die nog voor de jaarwisseling moet plaatsvinden.</p>
<h2>Eerste ontmoeting Zelensky, Poetin</h2>
<p>De laatste keer dat Poetin, Macron en Merkel de al ruim vijf jaar durende oorlog in Oost-Oekraïne bespraken in het zogenoemde Normandië-format, was in oktober 2016 in Berlijn. De vierde deelnemer was Petro Porosjenko, toen nog president van Oekraïne. Sinds mei is dat Volodymyr Zelensky.</p>
<p>Hij lijkt meer bereid om te onderhandelen met Poetin dan zijn voorganger. "Een van zijn verkiezingsbeloftes was een eind maken aan het conflict in het oosten van zijn land", zegt correspondent David Jan Godfroid in het NOS Radio 1 Journaal. </p>
<p>De landen wisselden in september al eens gevangenen uit en Rusland gaf onlangs drie marineschepen terug aan Oekraïne die het ruim een jaar geleden had ingenomen na een incident in de Straat van Kertsj bij de Krim.</p>
<p>In Frankrijk ontmoetten Zelensky en Poetin elkaar gisteren voor het eerst. Beide presidenten waren na het gesprek van een uur en twintig minuten optimistisch.</p>
<p>Nieuwsuur maakte een overzicht van de stand van zaken tussen Oekraïne en Rusland:</p>
<p>Wel liggen er volgens Zelensky nog tal van zaken op tafel "die we vandaag niet konden oplossen". Zo benadrukte hij dat Oekraïne onder geen beding zeggenschap in de regio zal afstaan, terwijl Poetin vindt dat het Donetsbekken juist een aparte status moet krijgen in het land.</p>
<p>"Over de belangrijke onderwerpen, die een einde aan het conflict zouden kunnen maken, is niet gesproken", zegt Godfroid. "Dat was vooraf ook niet de verwachting, maar vrede is nog altijd ver weg."</p>
<h2>'Goede wil'</h2>
<p>Toch was de top volgens de Franse president Macron te bestempelen als hoopvol, omdat de dialoog tussen de landen is hervat en er vooruitgang is geboekt in de vredesonderhandelingen.</p>
<p>De Duitse bondskanselier Merkel ervoer tijdens de gesprekken "goede wil om lastige vraagstukken op te lossen". Binnen vier maanden willen de wereldleiders weer om de tafel in een soortgelijke top om de vooruitgang te bespreken.</p>
<p>"Dat is misschien wel het belangrijkste resultaat van de bespreking", zegt Godfroid. "Dat er in ieder geval verder wordt gepraat."</p>
