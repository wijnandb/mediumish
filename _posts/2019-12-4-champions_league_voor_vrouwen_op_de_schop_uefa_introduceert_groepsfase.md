---
layout: post
title: "Champions League voor vrouwen op de schop: UEFA introduceert groepsfase"
date: Wed, 04 Dec 2019 17:31:41 +0100
category: voetbal
externe_link: "https://nos.nl/l/2313278"
image: "https://nos.nl/data/image/2019/12/04/611019/1008x567.jpg"
aantal: 340
unieke: 209
bron: "NOS"
---

<p>De Champions League voor vrouwen zal vanaf het seizoen 2021/2022 beginnen met een groepsfase in plaats van met het huidige knock-outsysteem. Dat heeft de UEFA bekendgemaakt.</p>
<p>De Europese voetbalbond wil zo meer aandacht genereren voor het toernooi, met betere tijdstippen en meer media-aandacht. Ook worden de kwalificatie-eisen verruimd. De landen die de zes bovenste plekken op de Europese ranglijst innemen, mogen drie ploegen afvaardigen, de nummers zeven tot zestien twee. Nederland staat momenteel op de achtste plek op die coëfficiëntenlijst.</p>
<p>FC Twente reikte dit seizoen tot de achtste finales, waarin het kansloos werd uitgeschakeld door de Duitse kampioen Vfl Wolfsburg.</p>
<h2>'Gamechanger vrouwenvoetbal'</h2>
<p>De groepsfase moet overigens nog wel worden bereikt via voorronden. Daarin strijden zestien clubs in vier groepen van vier om acht plekken in de kwartfinales. De clubs spelen in de groepsfase, net als de mannen, drie thuis- en drie uitwedstrijden.</p>
<p>"Dit besluit is een gamechanger voor het vrouwenvoetbal", toonde UEFA-baas Aleksander Ceferin zich opgetogen over het besluit.</p>
<p>De voetbalbond wil ook meer rekening houden met het tijdstip van de wedstrijden. Ze worden voortaan zo geprogrammeerd dat ze niet botsen met andere wedstrijden op de Europese voetbalkalender.</p>
<p>Afgelopen zomer gebeurde dat nog, toen de vrouwen de WK-finale op 7 juli speelden, terwijl die dag ook de finale van van de Gold Cup bij de mannen op het programma stond.</p>
<h2>Uitbreiding VAR</h2>
<p>De UEFA nam niet alleen een beslissing over de Champions League, ook over de inzet van de videoscheidsrechter zijn knopen doorgehakt. De VAR zal komend jaar worden ingezet tijdens kwalificatiewedstrijden voor het EK en WK. Wereldvoetbalbond FIFA moet daarmee nog wel akkoord gaan.</p>
<p>Ceferin is ondanks de uitbreiding wel kritisch op het hulpmiddel. "Ik zeg niet dat het slecht is, maar we moeten het duidelijker maken. Beter maken. Voetbal heeft daarnaast ook wat onzekerheid nodig. Spelers maken fouten en de scheidsrechter op het veld moet de verantwoordelijkheid nemen, niet een paar mensen kilometers verderop."</p>
<p>De VAR is tijdens wedstrijden in de Champions League al actief en ook bij het EK volgend jaar is er ondersteuning van de videoscheidsrechter.</p>
