---
layout: post
title: "Weer wereldbekergoud voor Wüst, Schouten wint massastart"
date: Sun, 24 Nov 2019 16:14:19 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/Frmr8WI3BFQ/2311836"
image: "https://nos.nl/data/image/2019/11/24/595928/1008x567.jpg"
aantal: 415
unieke: 252
bron: "NOS"
---

<p>Een succesvolle laatste dag voor de Nederlandse schaatssters bij de wereldbekerwedstrijden in het Poolse Tomaszów. Ireen Wüst won de tweede 1.500 meter van het wereldbekerseizoen en Irene Schouten pakte het goud op de afsluitende massastart.</p>
<p>Wüst, vorige week ook winnares van de 1.500 meter in Minsk, was opnieuw de snelste. De olympisch kampioene won de schaatsmijl in een baanrecord (1.56,62) en pakte daarmee haar 25ste gouden wereldbekermedaille op de 1.500 meter. Het was bovendien haar 35ste individuele wereldbekerzege.</p>
<p>Miho Takagi, die in 2018 het baanrecord op 1.57,32 zette en vorige week als zesde eindigde, finishte nu als tweede in 1.57,17. Ze was net iets sneller dan Jevgenija Lalenkova uit Rusland (1.57,28), die het brons pakte.</p>
<p>Wüst was blij met haar tweede overwinning dit seizoen. "Hoewel ik tijdens de race niet echt een lekker gevoel had", vertelde ze. "Ik moest wennen aan het ijs, het is gewoon zwaar zo'n 1.500 meter. Gelukkig was er niemand sneller dan ik."</p>
<p>Melissa Wijfje, die zaterdag met Wüst en Antoinette de Jong het zilver veroverde op de ploegenachtervolging, eindigde net naast het podium. Ze klokte de vierde tijd (1.57,45) in Polen en greep naast haar eerste wereldbekermedaille op de 1.500 meter.</p>
<p>De Jong, die vrijdag zevende werd op de 3.000 meter en vorige week tiende op 1.500 meter, reed de negende tijd (1.58,05). Jorien ter Mors, de olympisch kampioene van 2014, finishte als dertiende (1.58,85) en Reina Anema werd laatste (2.01,13) in Tomaszów.</p>
<p>Ter Mors baalde na haar race. "Ik moest heel hard openen, maar ik kreeg een lastige kruising. Dus ik moest snelheid inleveren en dat is niet ideaal op dit ijs. Ik dacht dat ik sneller kon, maar openen is nog moeilijk voor mij met mijn knie. Als dat weggaat, kan ik nog harder schaatsen."</p>
<h2>Schouten oppermachtig op massastart</h2>
<p>Op de massastart nam Irene Schouten revanche op Ivanie Blondin, die haar vorige week in Minsk versloeg in de sprint. Dit keer was Schouten de Canadese schaatsster de baas.</p>
<p>Nadat Claudia Pechstein een late aanval stuk had zien lopen, begonnen Schouten en Blondin aan een lange sprint. Ook de Japanse Nana Takagi mengde zich in de strijd en zij leek Blondin van het zilver af te houden, maar Blondin bleef Takagi net voor.</p>
<p>Voor tweevoudig wereldkampioen Schouten was het de negende wereldbekerzege. "Het liep perfect", vertelde ze na afloop. "Het was beter dan vorige week. Toen maakte ik tactisch niet de juiste keuzes en ik heb echt geleerd van mijn fouten. Daardoor win ik vandaag."</p><img src="http://feeds.feedburner.com/~r/nossportschaatsen/~4/Frmr8WI3BFQ" height="1" width="1" alt=""/>
