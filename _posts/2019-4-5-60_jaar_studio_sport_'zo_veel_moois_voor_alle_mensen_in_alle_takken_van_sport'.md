---
layout: post
title: "60 jaar Studio Sport: 'Zo veel moois voor alle mensen in alle takken van sport'"
date: Fri, 05 Apr 2019 12:33:22 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/tPQI7d1ufzo/2279118"
feature_image: "https://nos.nl/data/image/2019/04/05/541621/1008x567.jpg"
aantal: 600
unieke: 368
bron: NOS
---

<p>Studio Sport bestaat vandaag precies zestig jaar. Niet meer weg te denken van de Nederlandse televisie. "Wat ik wel eens jammer vind, is dat men alles maar als normaal ervaart."</p>
<p>Aan het woord is Jack van Gelder, twintig jaar lang een van de presentatoren. "Ik mis het wel", zegt hij vrijdagochtend in gesprek met NOS Radio 1 Journaal. "Dat ik tijdens grote toernooien voor en na de wedstrijd televisie maakte en tussendoor het radioverslag deed. Dat was een unieke combinatie, geweldig om te doen."</p>
<p>Van Gelder vertegenwoordigde midden jaren 90 een nieuwe generatie. "Heel lang is Studio Sport de sportieve afscheiding geweest van Het Journaal", herinnert hij zich. En dat mocht wel wat losser. "Ik was een van de eersten die niet met een das presenteerde. En dat mocht. Ik mocht mezelf blijven."</p>
<p>Terugblikkend op alle bewogen jaren, blijven vooral de epische sportmomenten hem bij. "De goal van Van Persie tegen Spanje. De kopbal van Sneijder tegen Brazilië." En dat diezelfde Wesley Sneijder na het bereiken van de WK-finale in 2010 bij hem op schoot kroop in de te kleine studio. "Van der Vaart vroeg na afloop wanneer het werd uitgezonden. Toen zei ik: Nou, dit is live..."</p>
<p>Ria Visser herinnert zich op haar beurt een black-out, toen ze als ex-sporter ineens met Heinze Bakker verslag moest doen bij het schaatsen. "Eerst deed ik commentaar, vanaf 2005 mocht ik als analyticus aan tafel. Ik kreeg daar meer ruimte om gevoelsmatig te analyseren."</p>
<p>Er ontstond ook een nieuwe trend op televisie; steeds vaker werden voormalig sporters in de uitzending gehaald. "Om ook kijken naar de mens achter de topsporter. En dat is nou precies wat ex-sporters goed kunnen. Een van de redenen waarom ik in 2010 gestopt ben, is omdat de belevingswereld anders wordt. Je moet wel die feeling kunnen houden", zegt Visser.</p>
<p>Er zijn de hele week al veel gezichten van Studio Sport aan het woord geweest over het jubileum. Visser: "Er komen wat coryfeeën langs, maar het beeld wordt gebracht door andere mensen. Wij hoeven er alleen maar iets bij te zeggen."</p>
<p>"Studio Sport bestaat ook vooral dankzij de mensen die we niet kennen", benadrukt Visser. "De regisseurs, de technici, de cameramensen. Dat is zo'n leuke groep met jongen mensen, avonturiers. Die doen het werk, de productie. En dat is keihard werken."</p>
<p>Wie daar alles van weet, is Jeroen Stekelenburg. "Mijn vader schoof ooit een advertentie onder mijn neus voor beeldbandredacteur. Ik ben in eerste instantie zelfs nog afgewezen", weet de huidige Oranje-volger nog. "Ik denk dat ik mijn eerste 'slomo-dienst' in 1994 gedaan heb. Toen was het echt banden terugspoelen en op play drukken."</p>
<p>"Ik had helemaal niet bedacht om voor Studio Sport te gaan werken", zegt de zoon van Studio Sport-coryfee Jan Stekelenburg. "Natuurlijk, als mijn vader er niet gewerkt had, had ik er ook niet gewerkt. Maar uiteindelijk heb ik het zelf moeten doen."</p>
<p>Stapje voor stapje groeide hij uit tot verslaggever en interviewde Stekelenburg tijdens de Olympische Spelen in Rio de Janeiro een zwaar teleurgestelde Dafne Schippers. "Een topsporter mag van mij chagrijnig zijn, als ze niet heeft bereikt wat ze wilde bereiken. De echt spraakmakende momenten zijn natuurlijk de sportmomenten, maar dit zal mij wel altijd bijblijven."</p>
<p>"Het allerbelangrijkste is dat Studio Sport door de jaren heen een instituut is geworden met zo veel mooie momenten voor alle mensen in alle takken van sport", besluit Van Gelder, die trots is dat hij zijn steentje heeft mogen bijdragen aan het programma. "Ik denk dat Studio Sport allang een lifetime award had moeten krijgen voor alles wat het in beeld gebracht heeft."</p><img src="http://feeds.feedburner.com/~r/nossportschaatsen/~4/tPQI7d1ufzo" height="1" width="1" alt=""/>
