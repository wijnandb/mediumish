---
layout: post
title: "Corruptieschikking kost Ericsson ruim 1 miljard dollar"
date: Sat, 07 Dec 2019 10:27:31 +0100
category: financieel
externe_link: "https://nos.nl/l/2313658"
image: "https://nos.nl/data/image/2019/12/07/612188/1008x567.jpg"
aantal: 163
unieke: 119
author: "NOS"
---

<p>De Zweedse telecomgigant Ericsson heeft een schikking getroffen van meer dan 1 miljard dollar met justitie in de Verenigde Staten.</p>
<p>In een verklaring van het Amerikaanse ministerie van Justitie staat dat het bedrijf steekpenningen heeft betaald om zijn greep op de telecommunicatie-industrie te verstevigen. Dat gebeurde in ieder geval in China, Djibouti, Indonesië, Saudi-Arabië en Vietnam.</p>
<p>Volgens de openbaar aanklager waren hooggeplaatste medewerkers bij de corruptie betrokken. "De misstanden hebben zeventien jaar aangehouden in zeker vijf landen, alleen maar om de winsten te verhogen."</p>
<p>Ericsson heeft toegezegd zijn interne controles te verbeteren om vergelijkbare situaties in de toekomst te voorkomen. Daarnaast zal een externe partij het bedrijf de komende drie jaar controleren.</p>
<p>"Ik ben teleurgesteld door onze fouten in het verleden", zegt topman Ekholm in een reactie. "Dankzij de schikking kunnen we dit hoofdstuk afsluiten. We kunnen nu weer vooruitkijken en bouwen aan een sterker bedrijf."</p>
<p>Het Zweedse concern had eerder dit jaar al meer dan 1 miljard dollar opzijgezet voor de schikking.</p>
