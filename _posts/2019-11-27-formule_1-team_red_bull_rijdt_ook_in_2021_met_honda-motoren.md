---
layout: post
title: "Formule 1-team Red Bull rijdt ook in 2021 met Honda-motoren"
date: Wed, 27 Nov 2019 10:52:02 +0100
categories: 
- sport 
- autosport 
externe_link: "https://nos.nl/l/2312230"
image: "https://nos.nl/data/image/2019/11/27/596704/1008x567.jpg"
aantal: 245
unieke: 166
bron: "NOS"
---

<p>Red Bull Racing heeft het contract met motorleverancier Honda met één jaar verlengd tot en met 2021. Het team van Max Verstappen vertrouwt daarmee ook na 2020, wanneer er nieuwe regels in de Formule 1 gaan gelden, op de Japanse krachtbron.</p>
<p>Honda levert sinds 2019 de motoren aan Red Bull en beide partijen werken na een aarzelend begin naar tevredenheid met elkaar samen. Max Verstappen won dit seizoen de Grand Prixs van Oostenrijk, Duitsland en Brazilië en pakte in Hongarije en Brazilië poleposition.</p>
<h2>'Wereldtitel in 2020 is ons doel'</h2>
<p>Verstappen heeft bij Red Bull nog een contract tot en met 2020. Teambaas Christian Horner sprak maandag de ambitie uit om volgend jaar met Verstappen de wereldtitel te pakken.</p>
<p>"Dat is ons doel en dat geldt ook voor Max en Honda", zei Horner tegen het Duitse blad Auto Motor und Sport. De Engelsman is vol vertrouwen omdat hij 2019 als een overgangsjaar ziet.</p>
<p>"We hebben desondanks meer punten dan in de laatste jaren verzameld. We hebben bovendien races gewonnen, polepositions gehaald en tijdens races de snelste ronde genoteerd."</p>
<p>Honda zal ook tot en met 2021 de motorleverancier zijn van Toro Rosso, het opleidingsteam van Red Bull Racing. Toro Rosso gaat vanaf 2020 overigens als Scuderia Alpha Tauri door het leven.</p>
<h2>Laatste race</h2>
<p>Komende zondag wordt het Formule 1-seizoen afgesloten met de Grand Prix van Abu Dhabi. Verstappen hoopt dan zijn derde plaats in het wereldkampioenschap veilig te stellen. Lewis Hamilton is al zeker van de wereldtitel.</p>
