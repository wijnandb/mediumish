---
layout: post
title: "'Ministerie schrapte in onderzoeksrapport over affaire kinderopvangtoeslag'"
date: Mon, 16 Sep 2019 04:16:08 +0200
category: nieuws
externe_link: "https://nos.nl/l/2301922"
image: "https://nos.nl/data/image/2019/09/16/577627/1008x567.jpg"
aantal: 324
unieke: 195
author: NOS
---

<p>Ambtenaren van het ministerie van Financiën hebben rechtstreeks ingegrepen in een onderzoek naar het achterhouden van stukken door de Belastingdienst. Dat melden Trouw en RTL Nieuws op basis van e-mails en documenten die door het ministerie zijn vrijgegeven na een beroep op de Wet openbaarheid van bestuur (wob).</p>
<p>Trouw en RTL schrijven dat de mails en documenten aantonen dat het ministerie in hoge mate kon bepalen wat er wel en niet onderzocht werd. De ambtenaren zouden onwelgevallige passages uit een conceptrapport hebben geschrapt, om te voorkomen dat die later alsnog naar buiten zouden komen.</p>
<p>Het onderzoek was naar het optreden van de Belastingdienst bij het onrechtmatig stopzetten van kinderopvangtoeslag bij honderden ouders in 2014. Daardoor kwamen veel gezinnen in financiële problemen. Het onderzoek werd begonnen nadat bleek dat de Belastingdienst stukken achterhield in rechtszaken van gedupeerde ouders. Ook bleek de Tweede Kamer onvolledig geïnformeerd.</p>
<h2>'Autorisaties'</h2>
<p>De onderzoekers, gespecialiseerde IT'ers, doorzochten de systemen van de Belastingdienst op stukken die aan de rechter voorgelegd hadden moeten worden. In een tussenrapportage schreven ze dat ze geen volledig beeld konden krijgen, omdat medewerkers van de fiscus mogelijk documenten hadden gewijzigd, verplaatst of vernietigd. De onderzoekers wilden dat onderzoeken door te kijken welke medewerkers toestemming hadden om dat te doen.</p>
<p>De tussenrapportage is volgens Trouw en RTL Nieuws aangepast. De verwijzing naar 'autorisaties', dus de digitale toestemmingen van medewerkers, zou op verzoek zijn verwijderd. "Ik heb in rood wat aanpassingen gedaan, om e.e.a. verder aan te scherpen, maar ook met het oog op eventueel moeten verstrekken van dit stuk. Wat ik heb weggehaald, is het onderzoek naar de autorisaties", citeren beide media een ambtenaar.</p>
<h2>'Geen toegevoegde waarde'</h2>
<p>In een brief aan de Tweede Kamer, afgelopen vrijdag, schrijft staatssecretaris Snel van Financiën dat onderzoek naar de 'autorisaties' geen toegevoegde waarde zou hebben. Volgens hem is dat na afstemming met de onderzoekers buiten beschouwing gelaten. Snel wil pas later reageren op vragen die Trouw en RTL Nieuws hem hierover hebben gesteld.</p>
