---
layout: post
title: "Niet-fitte Federer druipt af bij US Open: 'Dit is Grigors moment'"
date: Wed, 04 Sep 2019 05:56:42 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/qofwX37Z4Qw/2300253"
feature_image: "https://nos.nl/data/image/2019/09/04/574803/1008x567.jpg"
aantal: 322
unieke: 210
bron: NOS
---

<p>Roger Federer heeft de kwartfinales van de US Open niet overleefd. De twintigvoudig grandslamkampioen verloor in New York voor het eerst in acht ontmoetingen van de ongeplaatste Grigor Dimitrov: 6-3, 4-6, 6-3, 4-6, 2-6.</p>
<p>Federer speelde de hele wedstrijd slordig. Hij sloeg meer afzwaaiers dan winners (40 om 60) en miste continu scherpte. Dat had ongetwijfeld te maken met een blessure. Hij werd na het verlies van de vierde set langdurig behandeld.</p>
<h2>Blessure Federer: 'Maar dit is Grigors moment'</h2>
<p>"Ik had last, ergens bij mijn rug en nek", verklaarde Federer, die in de catacomben werd behandeld. "Maar dit is het moment van Grigor, niet het moment van mijn gehavende lichaam. Verliezen doet pijn, maar ik heb er vrede mee."</p>
<p>Dimitrov profiteerde van Federers fouten, maar was zelf ook slordig. Zo won hij de tweede set pas nadat hij in eerste instantie had verzuimd die uit te serveren. En de vierde set had hij makkelijker kunnen winnen als hij bij 4-2 in een game van twaalf minuten een van zeven breakpoints had benut.</p>
<h2>Geen eerste Federer-Nadal in New York</h2>
<p>Federer kreeg daarna zelfs nog vijf kansen om op 5-5 te komen, maar toen Dimitrov toch weer op gelijke hoogte kwam in sets was het verzet van de Zwitser gebroken. Een droomfinale tegen Nadal, tegen wie Federer nog nooit speelde op de US Open, is nu van de baan.</p>
<p>De twintigvoudig grandslamkampioen voelde zich voor de partij al niet okselfris. "Het was niet zo erg dat ik op voorhand niet kon spelen, maar het voelde niet fijn. Grigor was in staat mij te verslaan. Ik heb geknokt voor wat ik waard was."</p>
<p>Dimitrov, ooit de nummer drie van de wereld, staat voor de derde keer in zijn loopbaan in de halve finales van een grandslamtoernooi. Daarin speelt hij tegen de als vijfde geplaatste Rus Daniil Medvedev. "Het wordt een moeilijke partij, Daniil beleeft een geweldige zomer momenteel", zei de Bulgaar.</p><img src="http://feeds.feedburner.com/~r/nossporttennis/~4/qofwX37Z4Qw" height="1" width="1" alt=""/>
