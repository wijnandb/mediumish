---
layout: post
title: "Kamerleden fel over Broekers in Marokko-zaak: 'dom' en 'amateuristisch'"
date: Thu, 05 Dec 2019 19:08:11 +0100
category: politiek
externe_link: "https://nos.nl/l/2313420"
image: "https://nos.nl/data/image/2019/12/05/611549/1008x567.jpg"
aantal: 395
unieke: 243
bron: "NOS"
---

<p>Tweede Kamerleden reageren fel nadat de Marokkaanse ambassadeur een gesprek met staatssecretaris Broekers op het laatste moment had afgezegd. "Wat een gemiste kans", reageert CDA-Kamerlid Van Toorenburg. "Hoe denkt de staatssecretaris dat dit werkt in de diplomatieke wereld? Wat een onvermogen dat ze geen afspraak kan maken met de Marokkanen."</p>
<p>Ze spreekt van diplomatiek onhandig handelen van Broekers, door het alleen over migratie te willen hebben in het gesprek met Marokko. "En dat is niet voor het eerst. Hoe dom kun je zijn?" Ik zie acteren dat niet tot resultaat leidt, vervolgt Van Toorenburg. "En daar stoor ik me aan. Wij hebben iets van Marokko nodig."</p>
<h2>Stevig gesprek</h2>
<p>Er is geen reden genoemd voor het afzeggen. Haagse bronnen spreken van een diplomatieke belediging. Volgens de bronnen zou Marokko protesteren tegen het feit dat Broekers het wil hebben over het terugkeerbeleid van uitgeprocedeerde Marokkaanse burgers die geen recht hebben op asiel of verblijf in Nederland.</p>
<p>"Dit is bizar", zegt VVD-Kamerlid Becker. Ze wil dat er met Marokko een "stevig gesprek" komt over strengere maatregelen als het intrekken van investeringsgelden, visa en landingsrechten voor hooggeplaatste personen. "Dit soort hardere sancties moeten we betrekken bij gesprekken met Marokko", zegt Becker die vragen heeft aangemeld voor het vragenuur van volgende week.</p>
<p>Ook Kamerlid Van Dijk van de SP wil het erover hebben: "Broekers heeft wat uit te leggen, want waarschijnlijk was het vorige keer dus ook geen misverstand", zegt hij verwijzend naar een eerder afgeketst gesprek met Marokko. "Broekers moet zich niet langer laten piepelen door Marokko."</p>
<p>Eind november was ophef in de Kamer ontstaan omdat de Kamerleden uit de woorden van Broekers opmaakten dat ze niet welkom was in Marokko. Later in het debat zei Broekers dat dat niet zo was. FvD-Kamerlid Hiddema was toen degene die de bal aan het rollen bracht.</p>
<h2>Broekers 'onmachtig' en 'amateuristisch'</h2>
<p>"Ze zei toen dat ze alleen als toerist naar Marokko kon en dat ze de juiste mensen niet kon spreken", zegt Hiddema. "Maar het is nu duidelijk dat Broekers onmachtig is. Ze krijgt Ã­n Nederland niet eens toegang tot de Marokkanen. Dat is een belediging en een vernedering."</p>
<p>Van Ojik van GroenLinks stelt dat Nederland de kwestie onhandig heeft aangepakt. "Eerst zeggen dat Marokko ons niet wil ontvangen, dat dan weer terugnemen en dan jezelf alsnog uitnodigen zonder duidelijk te maken wat je te bieden hebt. Een schoolvoorbeeld van amateuristische diplomatie."</p>
