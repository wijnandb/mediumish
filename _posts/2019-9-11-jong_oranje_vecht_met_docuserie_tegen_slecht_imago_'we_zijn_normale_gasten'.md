---
layout: post
title: "Jong Oranje vecht met docuserie tegen slecht imago: 'We zijn normale gasten'"
date: Wed, 11 Sep 2019 08:40:55 +0200
category: sport
externe_link: "https://nos.nl/l/2301215"
feature_image: "https://nos.nl/data/image/2019/09/11/576472/1008x567.jpg"
aantal: 773
unieke: 414
bron: NOS
---

<p>Met een 5-1 zege op Cyprus is Jong Oranje goed begonnen aan de kwalificatie die moet uitmonden in de eerste EK-deelname sinds 2013. Onder leiding van bondscoach Erwin van de Looi ondergaat het team een metamorfose. "We willen uitstralen dat we frisse, normale gasten zijn."</p>
<p>De hoogtijdagen van Jong Oranje zijn alweer meer dan twaalf jaar geleden. Twee Europese titels op rij, in 2006 en 2007, een unicum. Het volk hield van bondscoach Foppe de Haan en zijn manschappen, luisterend naar namen als Royston Drenthe, Hedwiges Maduro en Ryan Babel.</p>
<p>De positieve sfeer rond het elftal van toen was in de jaren daarna ver te zoeken. Alleen in 2013 wist Jong Oranje nog zich te plaatsen voor een eindtoernooi. Het team werd een hoofdpijndossier voor de KNVB.</p>
<p>Kwalificaties eindigden in decepties. Zo waren er pijnlijke nederlagen tegen landen als Slowakije, Schotland en Georgië. Maar misschien nog erger: het imago raakte door de jaren heen behoorlijk beschadigd.</p>
<p>Het idee was toch dat er talentvolle spelers in Jong Oranje zaten, maar de resultaten lieten telkens wat anders zien. Er kwam ook kritiek op het gedrag van de jongelingen buiten de lijnen. Zo ontstond er na een artikel in De Telegraaf eind 2017 een 'pizzarel'.</p>
<p>Volgens de krant heerste er allesbehalve een topsportcultuur bij het Jong Oranje van toenmalig bondscoach Art Langeler. Hij kreeg onder meer het verwijt dat zijn spelers veel vrije tijd kregen en na de wedstrijd pizza's aten. Volgens Langeler waren dat herstelpizza's, gemaakt door een diëtiste.</p>
<p>Hoe dan ook: het imago van toen was slecht, weet ook Teun Koopmeiners. "Dat klopt, al weet je als je de jongens uit die ploeg kent, dat het er niet altijd aan toe ging zoals er geschreven werd", stelt de huidige aanvoerder van Jong Oranje.</p>
<p>"Maar des te belangrijker dat wij ons daar bewust van zijn en dat we het imago een positieve draai kunnen geven."</p>
<p>Dat is ook een pijler in het beleid van trainer Van de Looi, die het stokje anderhalf jaar geleden overnam van Langeler. "Ik kan niet oordelen over hoe het er toen aan toeging, maar de beeldvorming was toen wel zo. Dat viel mij ook op", zegt de huidige bondscoach.</p>
<h2>'Wat willen we zijn?'</h2>
<p>Tijdens een trainingskamp afgelopen maart in Spanje ging Van de Looi in gesprek met zijn spelers. "Daar hadden we het over hoe we willen spelen, maar vooral ook wat we willen zijn. Want het is de laatste jaren niet allemaal positief geweest rondom het team."</p>
<p>Van de Looi hoopt dat de mensen weer trots worden op Jong Oranje. "We willen aanvallend voetbal spelen, dat leuk is om te zien, met veel energie. Maar ook goed gedrag daarbuiten hoort erbij."</p>
<p>De coach neemt een voorbeeld aan het 'grote' Oranje én de Nederlandse voetbalsters. "Daar zie je frisse spelers die erg benaderbaar zijn. Dat zijn deze jongens ook."</p>
<h2>Eigen docuserie</h2>
<p>En om dat ook aan de buitenwereld te tonen, laat de KNVB camera's van FOX Sports toe bij het team. In de docuserie 'Jong Oranje opent de deuren' is het elftal achter de schermen te volgen.</p>
<p>De eerste aflevering staat inmiddels online. Daarin wordt het team gevolgd rond de oefenwedstrijd tegen Mexico (5-1 winst) van afgelopen juni. Er zijn teambesprekingen en trainingen te zien, maar vooral het onderlinge plezier valt op.</p>
<p>Dat is bij het persmoment niet anders. Terwijl er op de eerste verdieping van het hotel spelers worden geïnterviewd, is er op de achtergrond gejuich te horen vanaf de begane grond rondom het poolbiljart en de tafeltennistafel.</p>
<p>"We willen laten zien dat we normale gasten zijn", vertelt Koopmeiners. "We zijn geen jongens die haantjesgedrag vertonen en denken dat alles om ons draait."</p>
<p>"Ik denk dat als je een dag met ons meeloopt en je ziet ons spelletjes spelen en luistert mee met de gesprekken tijdens het eten, dat je dan merkt dat we het ook heel gezellig hebben buiten het veld."</p>
<h2>Geen censuur</h2>
<p>Het initiatief van de docuserie komt overigens vanuit Jong Oranje zelf, zegt Van de Looi: "Dat heeft wel te maken met de negatieve sfeer hiervoor. We willen graag laten zien dat we serieus bezig zijn in een goede sfeer."</p>
<p>De eerste aflevering straalt dus vooral positivisme uit. Dat zal ook te maken hebben met het goede resultaat. "Als je wint, is alles prachtig, maar er zullen ook moeilijkere momenten komen."</p>
<p>Volgens de coach krijgt de kijker alles te zien, zonder dat er censuur wordt toegepast. "Dat is niet nodig. We willen ook juist het proces met ups and downs laten zien en hoe we daarmee omgaan."</p>
<p>"Maar", benadrukt Van de Looi, "het gaat niet om de docuserie, maar om kwalificatie. Het is geen documentairebedrijf hier."</p>
