---
layout: post
title: "Hellendoorn wil discussie over drugsgebruik na verbieden festival"
date: Thu, 05 Dec 2019 15:37:39 +0100
category: cultuur
externe_link: "https://nos.nl/l/2313394"
image: "https://nos.nl/data/image/2019/12/05/611634/1008x567.jpg"
aantal: 631
unieke: 337
bron: "NOS"
---

<p>Een dancefestival verbieden omdat er veel drugs worden gebruikt en onder invloed terug naar huis wordt gereden. De gemeente Hellendoorn besloot daar deze week toe, omdat het eerder dit jaar misging bij het Hardshock Festival. Uit een steekproef na afloop bleek dat alle twintig gecontroleerde festivalgangers met drugs op achter het stuur waren gaan zitten.</p>
<p>Burgemeester Raven zei vanochtend in het NOS Radio 1 Journaal dat ze de veiligheid daardoor niet meer kon garanderen. "Er is dezelfde nacht een dodelijk ongeluk geweest gerelateerd aan een bezoeker van het festival. Mensen gaan allemaal met drugs op achter het stuur. Het gaat me niet om alle festivals, maar juist om dit type festivals waarvan bekend is dat er extreem veel drugs worden gebruikt."</p>
<p>Ze pleit voor een discussie in de samenleving hierover. "We zijn als samenleving heel druk bezig met de ondermijnende criminaliteit. We zijn trots als een xtc-lab wordt ontmanteld, terwijl je aan de voorkant met zo'n festival het gebruik faciliteert. Dat is een discussie die ik best aan wil gaan. Het is mijn taak om te kijken naar de openbare veiligheid en dat heb ik in dit geval gedaan."</p>
<p>Uit een evaluatie bleek dat Hardshock vorig jaar ordelijk was verlopen en de burgemeester neemt de maatregel dan ook echt vanwege de verkeersveiligheid. Veilig Verkeer Nederland juicht de maatregel toe, zegt een woordvoerder. "Als andere opties niet hebben geholpen en mensen toch achter het stuur stappen met drugs op, dan is het blijkbaar nodig. Drugs be√Ønvloeden de rijvaardigheid net als alcohol dat doet, maar die link wordt niet altijd gelegd." Hij benadrukt dat het wel jammer is dat in dit geval de goeden onder de kwaden moeten lijden.</p>
<p>De organisatie van het festival is verrast en zegt de maatregel zeer te betreuren. De organisatie krijgt steun van de Vereniging Nederlandse Poppodia en Festivals, die opkijkt van de beslissing. "We vinden het gek dat de burgemeester van Hellendoorn op deze repressieve manier met drugsgebruik op een festival omgaat. Het voelt een beetje als een maatregel uit de jaren 90."</p>
<h2>Schadepost</h2>
<p>Ook Sander Groet, festivalorganisator en oprichter van Mysteryland, zegt dat hij nog niet eerder gehoord heeft dat een festival om die reden niet door mag gaan. "Dit is wel een nieuwe variant. Een festival wordt zo wel een schadepost."</p>
<p>Groet laat weten dat in de vergunning vaak al uitgebreide eisen staan, dat er gefouilleerd moet worden en dat tassen doorzocht moeten worden. "Het is gek dat als er dan toch drugs gebruikt worden, meteen de vergunning niet meer verleend wordt. "</p>
<p>Toch verwacht Groet niet dat dit tot een kettingreactie in de festivalwereld gaat leiden. De gemeenten die de grotere festivals huisvesten, zijn al wat langer met deze festivals bekend en zijn daar goed op voorbereid.</p>
<p>Gemeenten die worstelen met festivals en drugsgebruik kunnen zich wenden tot het Trimbos-instituut, dat een leidraad heeft ontwikkeld. "Daarin staan handvatten voor gemeenten, welke maatregelen ze kunnen nemen. Wat voor festival is het? Verwachten ze dat de bezoekers drugs gaan gebruiken, hoe moet je het terrein inrichten? Dat soort vragen komen aan bod", zegt adviseur Laura Nijkamp van Trimbos.</p>
<p>Ze wil niet ingaan op de situatie in Hellendoorn, omdat het echt een beslissing van de gemeente was. Nijkamp vertelt wel dat er veel gedaan kan worden om drugsoverlast op festivals te beperken. Denk aan controle bij de deur, om te voorkomen dat mensen het meenemen, maar ook door het terrein op een bepaalde manier op te bouwen.</p>
<p>"Zorg bijvoorbeeld dat er goede ehbo is, maar ook dat er een 'chillout-plek' is waar mensen zich kunnen terugtrekken. Zodat je kunt zien: gaat het goed met deze persoon of heeft hij hulp nodig? Op die manier kun je de gezondheidsrisico's beperken."</p>
<p>In Nieuwsuur gingen burgemeester Raven en organisator Althoff met elkaar in discussie over het besluit van de gemeente:</p>
