---
layout: post
title: "Ouders zwartgelakte dossiers: 'Ik weet nog steeds niet wat ik fout heb gedaan'"
date: Wed, 11 Dec 2019 15:54:56 +0100
category: binnenland
externe_link: "http://feeds.nos.nl/~r/nosnieuwsbinnenland/~3/Ve1ucaB7qSU/2314288"
image: "https://nos.nl/data/image/2019/12/11/613424/1008x567.jpg"
aantal: 587
unieke: 343
author: "NOS"
---

<p>Gedupeerde ouders van de kinderopvangtoeslagaffaire dachten dat ze na talloze brieven, telefoontjes en een debat in de Tweede Kamer eindelijk gehoord werden door de Belastingdienst. Er was beloofd dat ze inzicht in hun dossiers zouden krijgen, maar bij ontvangst blijkt dat veel informatie die ze zoeken zwartgelakt is.</p>
<p>"Bij mij is alles weggekrast", zegt Nazmiyue Karaduman. "Ik weet nog steeds niet wat ik volgens de Belastingdienst fout heb gedaan."</p>
<p>Karaduman bladerde met ons door de dossiers om te laten zien wat er allemaal (niet) in staat:</p>
<p>Karaduman werd net als honderden andere ontvangers van kinderopvangtoeslag ten onrechte aangewezen als fraudeur. Veel mensen raakten in financiële problemen, met soms grote gevolgen. Sommigen verloren hun huis of baan, of hun partner door de aanhoudende stress en onzekerheid. Ze hebben vaak nog altijd geen idee waarom ze zijn beschuldigd.</p>
<p>Vorige maand beloofde de Belastingdienst na een demonstratie dat iedereen die zich meldde inzicht zou krijgen in hun dossier. Gisteren kregen de eerste ouders die informatie toegestuurd, of althans: een deel daarvan.</p>
<h2>'Dit kan toch niet?'</h2>
<p>In de drie multomappen die Karaduman gisteren ontving zijn wel gegevens terug te lezen, maar daar heeft ze naar eigen zeggen niets aan. Een groot deel gaat over kinderopvang 't Voortvarend Scheepje in Rotterdam, waar ze haar kinderen heen bracht als ze ging werken. Alles wat in het dossier staat en over haar gaat wist ze al, want dat komt uit haar eigen correspondentie met de Belastingdienst.</p>
<p>"Ik weet niet wat ik hier mee kan", zegt ze. "Het is allemaal zo vaag. Veel is zwart gemaakt en op andere plaatsen zie ik namen staan die ik juist niet zou moeten lezen. Ik zie de ouderbijdrage van een andere vrouw staan en haar naam staat er gewoon bij. Dat kan toch niet?"</p>
<p>Volgens André Karels, de woordvoerder van staatssecretaris Menno Snel van Financiën, zijn alle gegevens die in de dossiers zijn weggelakt van anderen. "Gelakt is bijvoorbeeld informatie van de opvangorganisatie en namen, bsn-nummers en adressen van andere ouders", twitterde hij vanmorgen.</p>
<p>"Dat zegt hij misschien wel, maar mijn bsn-nummer is óók weggelakt", zegt Dulce Goncalves Tavares. Ze kreeg gisteravond, net als Karaduman, drie mappen thuisgestuurd. In de eerste twee was vrijwel alles weggelakt; in de derde map stond een beetje informatie over haar situatie.</p>
<p>"Ik dacht dat ik bepaalde dingen terug zou zien. Dat ik de fout eruit kon halen die bij de Belastingdienst of bij mij of door de bso gemaakt is. Maar ik kon niets terugvinden."</p>
<p>In totaal zou ze volgens de fiscus voor 125.000 euro gefraudeerd hebben. "Maar ik zou niet weten hoe. Het geld ging rechtstreeks naar de kinderopvang. Ik denk dat mijn DigiD is misbruikt door de kinderopvang, maar dat weet ik nog steeds niet zeker."</p>
<p>Drie jaar lang heeft Goncalves Tavares in de schuldsanering gezeten. Deze maand kan ze voor het eerst weer zelf over haar loon beschikken. "Ik wil verder. Het zorgt namelijk jarenlang voor stress. Ik heb een goede baan en wil mijn drie kinderen geven wat ze verdienen, maar dat kon steeds niet."</p>
<p>Beide vrouwen weten niet hoe het nu verder moet. "Ik ga nu doen wat Renske zegt", zegt Karaduman verwijzend naar SP-Kamerlid Renske Leijten. Zij heeft zich samen met Pieter Omtzigt van het CDA jarenlang sterk gemaakt voor de gedupeerde groep ouders.</p>
<p>Leijten vraagt vandaag een debat aan over de kwestie in de Kamer. "Als zij zegt: 'neem een advocaat in de arm', dan doe ik dat. Maar ik wacht nu eerst maar weer af wat er verder gaat gebeuren."</p><img src="http://feeds.feedburner.com/~r/nosnieuwsbinnenland/~4/Ve1ucaB7qSU" height="1" width="1" alt=""/>
