---
layout: post
title: "Van Marwijk aan de kant gezet als bondscoach VAE"
date: Wed, 04 Dec 2019 18:50:39 +0100
category: voetbal
externe_link: "https://nos.nl/l/2313290"
image: "https://nos.nl/data/image/2019/12/04/611009/1008x567.jpg"
aantal: 207
unieke: 136
bron: "NOS"
---

<p>Bert van Marwijk is niet langer de bondscoach van de Verenigde Arabische Emiraten. De nationale voetbalbond van het Aziatische land laat in een persbericht weten dat het "afziet van de verdere diensten van de heer Van Marwijk".</p>
<p>Hij en zijn technische staf worden bedankt voor de periode dat hij het nationale team leidde. John Metgod was één van de assistenten van Van Marwijk. </p>
<p>In maart van dit jaar tekende de 67-jarige Deventenaar een contract voor vier jaar. Hij was bezig aan zijn vierde klus als bondscoach nadat hij eerder Nederland, Saudi-Arabië en Australië onder zijn hoede had gehad. Met Oranje werd hij tweede op het WK van 2010. Als clubtrainer was hij onder meer actief bij Fortuna Sittard, Feyenoord en Borussia Dortmund.</p>
<p>Naast zijn bondscoachschap had Van Marwijk sinds vorig seizoen ook een rol als adviseur van PSV-coach Mark van Bommel.</p>
<h2>Exit Golf Cup</h2>
<p>De VAE werd afgelopen maandag uitgeschakeld in de groepsfase van de Golf Cup, het landentoernooi in het Midden-Oosten. Het team van Van Marwijk verloor met 4-2 van Qatar.</p>
<p>Ook in de WK-kwalificatiereeks gaat het niet voorspoedig; de VAE staat, met nog vier duels voor de boeg, vierde in een groep van vijf landen. Alleen de groepswinnaars gaan door naar de volgende groepsfase.</p>
