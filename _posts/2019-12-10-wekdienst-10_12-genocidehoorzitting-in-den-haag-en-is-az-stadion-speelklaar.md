---
layout: post
title: "Wekdienst 10/12: genocidehoorzitting in Den Haag en is AZ-stadion speelklaar?"
date: Tue, 10 Dec 2019 06:48:45 +0100
category: nieuws
externe_link: "https://nos.nl/l/2314079"
image: "https://nos.nl/data/image/2019/12/10/613017/1008x567.jpg"
aantal: 532
unieke: 323
bron: "NOS"
---

<p>Goedemorgen! In Den Haag begint de openbare hoorzitting over de vraag of de Rohingya slachtoffer zijn van genocide door het regime in Myanmar. En de gemeente Alkmaar maakt bekend of de eredivisietopper tussen AZ en Ajax van komende zondag in het AFAS-stadion gespeeld kan worden.</p>
<p>In de ochtend is van tijd tot tijd de zon te zien. Vanuit het westen neemt de bewolking toe en gaat het stevig waaien. Aan de kust wordt de wind stormachtig en er is kans op zware windstoten. Warmer dan een graad of 6 wordt het niet. In de loop van de avond gaat het regenen.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Gambia en Myanmar staan tegenover elkaar bij het Internationaal Gerechtshof in Den Haag. Volgens het Afrikaanse land heeft Myanmar zich schuldig gemaakt aan genocide op Rohingya. In 2017 verdreef het leger meer dan 700.000 leden van die moslimminderheid uit eigen land. Nobelprijswinnares Aung San Suu Kyi is namens de regering van Myanmar naar Den Haag afgereisd voor de driedaagse hoorzitting. Na jarenlang juridisch getouwtrek begint in het nieuwe jaar de ontpoldering van de Hedwigepolder in Zeeuws-Vlaanderen. Vanmiddag is er een informatiebijeenkomst voor bewoners en belangstellenden. De gemeente Alkmaar maakt later vanochtend bekend of het stadion van AZ wordt vrijgegeven voor de wedstrijd AZ-Ajax van komende zondag. Omdat in augustus een deel van het dak instortte, moesten de Alkmaarders voor hun thuisduels uitwijken naar Den Haag en eenmalig naar Enschede. Nog meer voetbal: vanavond speelt Ajax in de Johan Cruijff Arena tegen Valencia. De Amsterdammers hebben genoeg aan een gelijkspel om de volgende ronde van de Champions League te bereiken. </p>
<h2>Wat heb je gemist?</h2>
<p>Rusland en Oekraïne gaan met onmiddellijke ingang maatregelen nemen om de situatie in het oosten van Oekraïne te stabiliseren. Eind dit jaar moet er dan een volledig staakt-het-vuren gelden in het gebied.</p>
<p>Dat is de uitkomst van de top in Parijs, waarbij naast Rusland en Oekraïne ook Frankrijk en Duitsland aan tafel zaten. Verder werden de landen het eens over een grote gevangenenruil die nog voor de jaarwisseling moet plaatsvinden.</p>
<h2>Ander nieuws uit de nacht</h2>
<p> Chileens transportvliegtuig met 38 mensen aan boord vermist: de Hercules C130 van de Chileense luchtmacht was onderweg naar een basis op Antarctica. Toeristen uit zeven landen op Nieuw-Zeelands eiland tijdens uitbarsting: het gaat om twee Britten, vier Duitsers, 24 Australiërs, vijf Nieuw-Zeelanders, twee Chinezen, één Maleisiër en negen Amerikanen. Angst voor meer bosbranden in Australië door toenemende wind: de circa 5 miljoen inwoners van Sydney hebben al ruim twee weken te kampen met een belabberde luchtkwaliteit vanwege de rook en as van de vele bosbranden. </p>
<h2>En dan nog even dit:</h2>
<p>#Nashvilleverklaring of #boerkabuddies zeggen je nu misschien niet meteen iets, maar het waren dit jaar hashtags die trending waren op Twitter. Dat blijkt uit een terugblik van het sociale medium. In de zomer ging de #11stedenzwemtocht hard. In ons land werd meegeleefd met de tocht van Maarten van der Weijden. Uiteindelijk kreeg zijn tweet over het elfstedenkruisje, dat hij kreeg van een oud-deelnemer aan de schaatstocht, de meeste likes van het jaar:</p>
<p>Fijne dag!</p>
