---
layout: post
title: "'Iedereen verdient een mooi Sinterklaascadeautje'"
date: Thu, 05 Dec 2019 18:00:33 +0100
category: binnenland
externe_link: "http://feeds.nos.nl/~r/nosnieuwsbinnenland/~3/pcbAiQPTDJ8/2313410"
image: "https://nos.nl/data/image/2019/12/05/611512/1008x567.jpg"
aantal: 445
unieke: 276
bron: "NOS"
---

<p>Honderdduizenden Nederlanders vieren pakjesavond en woorden als 'Sinterklaas' en 'Piet' zijn al de hele middag trending topic op sociale media. Het moge duidelijk zijn: het is 5 december en dat betekent dat in een groot deel van Nederland cadeautjes worden uitgedeeld.</p>
<p>Maar die vlieger gaat niet voor iedereen op. Voor gezinnen op of onder de armoedegrens is pakjesavond verre van vanzelfsprekend. De stichting Sintvoorieder1 zet zich in voor kinderen uit die gezinnen. Vandaag doorkruisten vrijwilligers van de stichting in zes busjes het gebied tussen Den Haag en Rotterdam, om in totaal zo'n 10.000 cadeaus af te leveren bij kinderen en jongeren tot 18 jaar.</p>
<p>"We noemen dit ook wel het geheime pakhuis van Sinterklaas", vertelt voorzitter Esther Blom op NPO Radio 1. "De kinderen verdienen het, ze missen al zoveel omdat ze bijvoorbeeld opgroeien in armoede of onder andere moeilijke omstandigheden. Daarom is het zo belangrijk dat wij hen omarmen en waarderen. Iedereen verdient een mooi Sinterklaascadeautje."</p>
<p>Vanwege de privacy leveren de vrijwilligers van Sintvoorieder1 de duizenden cadeaus niet af bij de kinderen en jongeren zelf. De pakketten gaan naar organisaties als de Voedselbank, het Leger des Heils of het blijf-van-mijn-lijfhuis. Die verspreiden ze verder.</p>
<p>Ieder busje zit tot de nok vol, zegt Jacqueline van Halem van Sintvoorieder1. "Bij elk pakket zit ook een zak snoepgoed. In totaal kunnen we 10.000 gezinnen blij maken."</p>
<p>Eerder deze week kreeg Van Halem nog een mooie reactie van een kind dat via de stichting een cadeau had gekregen. "Die zei: 'Ik ben dit jaar lief geweest.' Daar kreeg ik tranen van in m'n ogen. Afgelopen jaar had dit kind geen Sinterklaascadeau gekregen. Hoe mooi is het dan om dit te kunnen verzorgen."</p>
<p>Ook in Groningen werden vandaag pakjes uitgedeeld aan kinderen uit minder bedeelde gezinnen. Bovenbouwleerlingen van De Meerpaal, een school voor speciaal basisonderwijs, kregen zelf geen Sinterklaascadeau, maar kochten cadeautjes voor arme kinderen uit de buurt. "Dat was voor de kinderen heel bijzonder", vertelt juf RiÃ«tte Tromp in het Jeugdjournaal. "Ze wilden heel graag dat het Sinterklaasfeest niet alleen voor rijke kinderen is, maar ook voor kinderen die arm zijn."</p>
<p>Scholier Gideon vindt het wel jammer dat hij nu zelf geen cadeautje krijgt op school. Maar hij is blij dat hij hiermee iets voor andere kinderen kon doen. "Bij mij thuis vieren we wel elk jaar Sinterklaas, maar die kinderen niet omdat ze daar niet genoeg geld voor hebben." Zijn klasgenootje Chayenna sluit zich bij hem aan: "Nu hebben die kinderen ook weer wat meer. Ik wilde zelf ook wel een cadeautje, maar zij zijn er ook heel blij mee."</p>
<p>Op heel veel andere basisscholen in het land kwam de Sint wel langs:</p><img src="http://feeds.feedburner.com/~r/nosnieuwsbinnenland/~4/pcbAiQPTDJ8" height="1" width="1" alt=""/>
