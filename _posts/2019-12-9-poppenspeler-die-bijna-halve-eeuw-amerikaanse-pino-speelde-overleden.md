---
layout: post
title: "Poppenspeler die bijna halve eeuw Amerikaanse Pino speelde overleden"
date: Mon, 09 Dec 2019 01:16:50 +0100
category: cultuur
externe_link: "https://nos.nl/l/2313939"
image: "https://nos.nl/data/image/2019/12/09/612750/1008x567.jpg"
aantal: 172
unieke: 120
author: "NOS"
---

<p>Poppenspeler Caroll Spinney, die bijna vijftig jaar 'Big Bird' speelde in de Amerikaanse versie van Sesamstraat, is op 85-jarige leeftijd overleden.</p>
<p>Spinney speelde de gele, Amerikaanse versie van Pino vanaf het eerste seizoen van Sesame Street in 1969 tot vorig jaar. Hij stopte noodgedwongen, omdat hij leed aan de neurologische aandoening dystonie. Spinney sprak toen ook alleen nog de stem in van de pop. In 2015 stapte hij al uit het pak van de grote vogel vanwege zijn ziekte.</p>
<h2>Jim Henson</h2>
<p>Spinney trok op een poppenfestival in 1969 de aandacht van Muppet-bedenker Jim Henson. Henson bood hem een baan aan, waarna Spinney direct begon te werken aan Sesame Street. Hij vertolkte ook de rol van Oscar het Moppermonster in de populaire kinderserie.</p>
<p>Volgens het bedrijf achter Sesame Street, Sesame Workshop, heeft Spinney de wereld "iets bijzonders" gegeven. Mede-oprichter van de Sesame Workshop Joan Ganz Cooney zegt in een persverklaring dat ze Spinney "immens dankbaar" is voor alles wat hij heeft gegeven aan Sesame Street. "En daarmee aan kinderen over de gehele wereld."</p>
