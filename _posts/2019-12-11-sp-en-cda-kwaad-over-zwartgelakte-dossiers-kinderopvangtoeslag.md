---
layout: post
title: "SP en CDA kwaad over zwartgelakte dossiers kinderopvangtoeslag"
date: Wed, 11 Dec 2019 09:05:09 +0100
category: nieuws
externe_link: "https://nos.nl/l/2314231"
image: "https://nos.nl/data/image/2019/12/11/613323/1008x567.jpg"
aantal: 242
unieke: 161
author: "NOS"
---

<p>Tweede Kamerleden zijn boos over de dossiers die enkele ouders hebben gekregen die werden verdacht van fraude met de kinderopvangtoeslag. Volgens SP-Kamerlid Leijten zijn er inmiddels zeker tien ouders die multomappen met een paar volledig zwartgelakte rapporten hebben gekregen. "Dit lijkt op treiterij van de bovenste plank."</p>
<p>Leijten toont op Twitter een filmpje met de hashtag #sprakeloos:</p>
<p>Onderdelen van de dossiers zijn wel leesbaar, maar dan gaat het volgens haar vooral om de correspondentie tussen de ouders en de Belastingdienst. "Ze krijgen geen antwoord op de vraag: waarom word ik als fraudeur gezien? Terwijl ze daar nou juist naar op zoek zijn." De zogenoemde CAF-onderzoeken naar eventuele fraude zijn onleesbaar gemaakt.</p>
<p>Een maand geleden protesteerde een groep van zo'n dertig ouders bij het belastingkantoor in Rotterdam. Die actie was door het SP-Kamerlid georganiseerd. Ze kregen toen de toezegging dat ze op korte termijn hun dossier zouden krijgen. Gisteren ontving de eerste groep ouders de multomappen per aangetekende post.</p>
<p>Ook andere Kamerleden reageren geschokt. Pieter Omtzigt van het CDA, die de gedupeerden in de toeslagzaak ook steeds heeft bijgestaan, retweette het filmpje van Leijten met de aanbeveling "kijk en huiver". Helma Lodders van de VVD noemt het "zeker verbijsterend". Leijten vraagt vanmiddag in de Tweede Kamer een debat aan over de zwartgelakte dossiers.</p>
<p>Een woordvoerder van staatssecretaris Snel zegt in een reactie op Twitter dat er in de zwartgelakte delen van de dossiers gegevens van anderen staan. "De eigen informatie is wel leesbaar."</p>
