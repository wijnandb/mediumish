---
layout: post
title: "Tourpechvogel Pinot laat najaar schieten"
date: Thu, 05 Sep 2019 21:00:23 +0200
categories: 
- sport 
- wielrennen 
externe_link: "https://www.telegraaf.nl/sport/1791925870/tourpechvogel-pinot-laat-najaar-schieten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9f040a22-d010-11e9-bef6-02d1dbdc35d1.jpg"
aantal: 184
unieke: 136
bron: De Telegraaf
---

<p class="intro">De Franse wielrenner Thibaut Pinot heeft zijn seizoen beëindigd. De 29-jarige coureur van Groupama-FDJ voelt zich fysiek niet in staat om de komende maanden nog te vlammen. De klimspecialist ontbreekt derhalve onder meer bij de WK in Yorkshire en de Italiaanse najaarskoersen. Vorig seizoen won hij Milaan-Turijn en de Ronde van Lombardije.</p> <p>Pinot moest in de Tour de France in de negentiende etappe de strijd staken vanwege een spierblessure. Hij stond op dat moment vijfde in het klassement, met uitzicht op een hogere klassering. Pinot twijfelde destijds even of hij nog wel moest doorgaan op het hoogste niveau. Zijn ploegleiders wisten hem echter te overtuigen om in 2020 toch weer voor zijn kansen te gaan.</p><p>„Dat wordt een belangrijk jaar voor mij. Tot eind september zal ik trainen, zodat ik tijdens de winterstop niet al te veel fysieke achterstand oploop”, liet Pinot weten. „In mijn huidige conditie kan ik niet mee met de toprenners. Ik voel me gewoon erg moe. Na de Tour lag ik er drie weken uit. Door die gedwongen rust ben ik niet 100 procent voor de rest van het seizoen.”</p>
