---
layout: post
title: "Parkinson-patiënt maakt docu met zijn vrouw: 'Je krijgt de ziekte niet alleen'"
date: Wed, 04 Dec 2019 13:48:35 +0100
category: cultuur
externe_link: "https://nos.nl/l/2313251"
image: "https://nos.nl/data/image/2019/12/04/610555/1008x567.jpg"
aantal: 347
unieke: 206
bron: "NOS"
---

<p>Filmproducent Kees Rijninks kreeg in 2014 te horen dat hij de ziekte van Parkinson heeft. Samen met zijn vrouw, filmmaakster Carmen Cobos, maakte hij een documentaire over de ziekte. "We wilden uitzoeken hoe je met die ziekte moet omgaan", zei Rijninks in het NOS Radio 1 Journaal. "Want als je de ziekte krijgt, is je partner eigenlijk ook ziek."</p>
<p>De documentaire heet daarom Samen en draait vanaf morgen in het filmhuis. De film toont hoe de ziekte het dagelijkse leven van Rijninks en Cobos beïnvloedt. Ook praat het stel met andere koppels bij wie een van de twee parkinson heeft.</p>
<p>Bekijk hieronder de trailer van de documentaire: </p>
<p>Aanvankelijk zag het stel het eigenlijk helemaal niet zitten om een film over de ziekte te maken. "Maar na twee jaar dachten we dat het misschien goed was om het toch te doen, zodat we andere mensen kunnen laten zien wat de ziekte betekent."</p>
<p>Die gesprekken met de andere stellen waren zwaar, zei Rijninks. "Je graaft heel diep in de emoties. Dingen die je normaal gesproken niet zou zeggen, probeer je naar boven te halen. En omdat we zelf heel open waren, werden het echte gesprekken die we filmden. Dat het maakt het natuurlijk een stuk intiemer."</p>
<p>Het maken van de documentaire was soms ook heel confronterend. "De montage was het zwaarste gedeelte, omdat je dan een totaalbeeld krijgt van de ziekte en van de mensen die parkinson hebben. Als je aan het opnemen bent, heb je maar met het verhaal van een stel te maken."</p>
<p>Bij een van de stellen heeft een vrouw sinds vijftien jaar parkinson en is ze inmiddels invalide. "Dan ga je natuurlijk denken: dat gaat mij ook gebeuren. Ik ben nu vijf jaar ziek, het zou kunnen betekenen dat ik over tien jaar er ook heel slecht aan toe ben. Dat is natuurlijk geen mooi voorland."</p>
<p>De gezondheid van Rijninks gaat langzaam achteruit, vertelde hij. "Maar ik ben op dit moment redelijk stabiel. Het heeft ongeveer vier jaar geduurd voordat we de juiste dosering en medicijnen hadden. Dit jaar gaat het een stuk beter."</p>
