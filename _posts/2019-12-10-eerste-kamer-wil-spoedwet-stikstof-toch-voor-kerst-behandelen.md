---
layout: post
title: "Eerste Kamer wil spoedwet stikstof toch voor Kerst behandelen"
date: Tue, 10 Dec 2019 15:25:18 +0100
category: politiek
externe_link: "https://nos.nl/l/2314138"
image: "https://nos.nl/data/image/2019/12/10/613138/1008x567.jpg"
aantal: 453
unieke: 273
author: "NOS"
---

<p>De Eerste Kamer wil de spoedwet stikstof toch nog voor het kerstreces behandelen. Dat hebben de woordvoerders vandaag besloten. Minister Schouten moet vooraf nog wel een stapel vragen beantwoorden over de juridische houdbaarheid, garanties voor natuurgebieden en voorrang voor woning- boven wegenbouw.</p>
<p>Het kabinet hoopt dat de wet nog dit jaar wordt aangenomen, zodat de bouw snel kan worden vlot getrokken. Maar de oppositie trapte vorige week op de rem.</p>
<p>Vanmiddag besloot een meerderheid om komende maandag te bekijken of alle schriftelijke vragen naar tevredenheid zijn beantwoord en het debat alvast 'met potlood' voor dinsdag in de agenda te zetten. Het is de bedoeling er nog dezelfde dag over te stemmen.</p>
<h2>GroenLinks</h2>
<p>De spoedwet stikstof is vorige week aangenomen door de Tweede Kamer. Behalve de coalitiepartijen VVD, CDA, D66 en ChristenUnie stemden de SGP, 50Plus en het lid Haga voor.</p>
<p>Of de wet het in de Eerste Kamer gaat halen, is nog onzeker. De coalitie heeft daar, ook met de stemmen van de SGP en 50Plus, geen meerderheid. Minister Schouten en minister Hoekstra zijn inmiddels bij fractievoorzitters in de Tweede Kamer aan het peilen of zij nog overgehaald kunnen worden. Zij zijn vanmiddag bij onder anderen Klaver van GroenLinks langsgeweest.</p>
<p>Het blijft niet bij deze spoedwet. De commissie-Remkes, die het kabinet heeft ingesteld om advies te geven over de stikstof-problematiek, is nog volop aan het werk.</p>
<p>De commissie onder leiding van oud-minister Remkes, die inmiddels ook waarnemend burgemeester van Den Haag is, bracht in september al een advies uit voor de korte termijn. Op basis daarvan is onder meer besloten om de maximumsnelheid te verlagen naar 100 kilometer per uur. Die maatregel gaat in maart in.</p>
<p>Remkes komt naar verwachting volgende week met een tweede advies, over de weidegang van koeien. Nu moeten boeren eigenlijk een vergunning aanvragen om hun koeien naar buiten laten. De adviescommissie zei in het eerste advies dat er een gedoogstatus moet blijven bestaan, want koeien in de wei veroorzaken minder stikstofuitstoot dan koeien op stal. Deze week komt er een extra advies over al dan niet verplicht weiden van vee.</p>
<p>Een derde advies, over de luchtvaart, verschijnt naar verwachting in de eerste week van januari. Eerder zei Remkes dat voor het eind van dit jaar klaar kon zijn, maar dat lukt net niet. In dit advies zal het ook gaan over natuurvergunningen voor Schiphol, Lelystad Airport, Rotterdam The Hague Airport, Maastricht Aachen Airport, Groningen Airport Eelde en Eindhoven Airport. Volgens milieuorganisaties hebben de luchthavens ten onrechte niet zo'n vergunning. Remkes moet daar duidelijkheid over geven.</p>
<p>In mei komt het vierde advies van de commissie-Remkes, over de aanpak van het stikstofprobleem op de lange termijn. Dat zal naar verluidt vooral gaan over mogelijke maatregelen voor de industrie en scheepvaart.</p>
