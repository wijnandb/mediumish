---
layout: post
title: "Drievoudig winnaar Nadal treft Medvedev in finale US Open"
date: Sat, 07 Sep 2019 01:15:13 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/4SwaYxq06Jg/2300680"
feature_image: "https://nos.nl/data/image/2019/09/07/575575/1008x567.jpg"
aantal: 453
unieke: 266
bron: NOS
---

<p>Rafael Nadal en Daniil Medvedev staan zondag in de finale van de US Open. De Spanjaard klopte Matteo Berrettini met 7-6 (6), 6-4, 6-1 en de Rus was Grigor Dimitrov met 7-6 (5), 6-4, 6-3 de baas.</p>
<p>Berrettini (ATP-25) maakte dit toernooi grote indruk met zijn harde slagen en zat Nadal aanvankelijk flink in de weg. De Italiaan serveerde goed, kreeg desondanks zes breekpunten tegen, maar werkte die allemaal knap weg.</p>
<p>Een aantal keer deed hij dat met een dropshot, een tactiek die hem punt na punt opleverde. In de tiebreak kwam hij met 4-0 en 6-4 voor, maar miste hij uitgerekend met z'n eerste mislukte dropshot een van zijn kansen op setwinst.</p>
<h2>Verzet gebroken</h2>
<p>De gehaaide Nadal rook zijn kans en sloeg bij 7-6 direct toe. Berrettini was nog niet verslagen en haalde ook in de tweede set een ruime voldoende. Bij 3-3 haperde zijn dropshot echter opnieuw. Het kostte hem de servicegame.</p>
<p>Daarmee was het verzet van de 23-jarige Italiaan gebroken. Nadal, die in de hele partij geen enkel breekpunt hoefde weg te werken, kreeg in zijn vier volgende servicebeurten zelfs geen punt meer tegen. Op het eerste matchpoint was het vervolgens raak.</p>
<p>De 33-jarige Spanjaard stond vier keer eerder in de finale in New York en won er drie. Is het zondag weer raak, dan komt Nadal op negentien grandslamtitels: slechts een minder dan recordhouder Roger Federer.</p>
<p>Dan moet Nadal zondag in de finale wel winnen van Medvedev, die in zijn partij weinig te duchten had van Dimitrov. De Bulgaar kon maar geen gaatje vinden in de secuur gemetselde Russische muur.</p>
<p>Medvedev, die volgende week een plek opschuift op de wereldranglijst, is de eerste Rus sinds 2005 die in de finale van een grandslamtoernooi staat. Destijds schreef Marat Safin de Australian Open op zijn naam.</p>
<p>Voor Dimitrov was het de derde keer dat hij strandde in de halve finales van een grandslamtoernooi, maar hij zal er vast niet te lang om treuren. De Bulgaar was door een lange vormdip weggezakt naar de 78ste plaats van de wereld, maar maandag staat hij weer 25ste.</p>
<h2>Geen gedenkwaardige avond</h2>
<p>De twee maakten er op zijn zachtst gezegd geen gedenkwaardige avond van. De eerste set kende vrijwel geen hoogtepunten en de tiebreak was zelfs nauwelijks om aan te zien.</p>
<p>In de tweede set bracht Dimitrov wat vertier met enkele prachtige punten. De solide spelende Rus - die in elk toernooi van het Amerikaanse hardcourtseizoen de finale haalde - trok echter opnieuw aan het langste eind.</p>
<p>Na een vroege break in de derde set was alle spanning weg. Het publiek, dat zich dit toernooi zo heerlijk kon opwinden over de eerdere misdragingen van Medvedev, gunde hem dit keer een welgemeend applaus.</p><img src="http://feeds.feedburner.com/~r/nossporttennis/~4/4SwaYxq06Jg" height="1" width="1" alt=""/>
