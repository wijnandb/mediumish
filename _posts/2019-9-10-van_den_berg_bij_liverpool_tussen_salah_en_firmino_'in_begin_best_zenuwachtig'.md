---
layout: post
title: "Van den Berg bij Liverpool tussen Salah en Firmino: 'In begin best zenuwachtig'"
date: Tue, 10 Sep 2019 06:21:09 +0200
categories: 
- sport 
- voetbal 
externe_link: "https://nos.nl/l/2301077"
feature_image: "https://nos.nl/data/image/2019/09/10/576279/1008x567.jpg"
aantal: 518
unieke: 297
bron: NOS
---

<p>Hij was afgelopen zomerperiode de duurste aankoop van Liverpool. De Champions League-winnaar maakte bijna twee miljoen euro over naar PEC Zwolle om Sepp van den Berg binnen te halen. En dus staat de pas 17-jarige verdediger tegenwoordig op het veld tussen wereldsterren als Mo Salah, Virgil van Dijk en Roberto Firmino.</p>
<p>Dezer dagen is Van den Berg echter gewoon te vinden in de bossen bij Zeist. Ver weg van alle glitter en glamour bereidt hij zich met Oranje onder 19 voor op oefenduels met Italië en Portugal.</p>
<p>Vervelend vindt hij dat allerminst. Van den Berg is blij dat hij na een paar hectische maanden weer even in Nederland is. "Dat is altijd lekker. Het is ook fijn om al mijn familie en vrienden weer te zien", aldus de verdediger.</p>
<p>"Zeker op het moment dat de transfer naar buiten komt, komt er veel op je af. Dan krijg je veel reacties. Maar de meeste mensen reageerden positief."</p>
<p>Er verschijnt een glimlach op het gezicht van Van den Berg zodra het over Liverpool gaat. En dat komt mede doordat hij het bijzonder naar zijn zin heeft daar. "Het is allemaal heel anders dan bij PEC. Het niveau is natuurlijk een stuk hoger en de cultuur is anders. Eigenlijk is alles anders", lacht de jongeling.</p>
<p>"Maar ik voel mij er zeker thuis en heb mijn plekje daar gevonden. Iedereen heeft mij heel goed opgevangen en geholpen. Alles verliep eigenlijk heel normaal, ook al ontmoet je voor het eerst al die grote namen. Maar eigenlijk was ik gelijk een van hen."</p>
<p>Met de komst van Van den Berg staat het aantal Nederlanders bij Liverpool nu op vier. De jeugdinternational is blij met de aanwezigheid van landgenoten Van Dijk, Georginio Wijnaldum en Ki-Jana Hoever.</p>
<p>"Natuurlijk trek je naar de Nederlanders toe. Je hebt een connectie en kan gewoon Nederlands spreken. Dat is ook wel lekker. Met Hoever ga ik het meeste om. Dat is toch iemand van mijn eigen leeftijd. Maar Van Dijk speelt op dezelfde positie als ik. Daar kan ik veel van leren, want hij is een fantastische speler en een topgozer."</p>
<p>Van den Berg traint mee met de selectie van trainer Jürgen Klopp, maar speelt zijn wedstrijden vooralsnog in het tweede. Wel heeft de Duitse trainer hem opgenomen in de selectie voor de Champions League.</p>
<p>Op het Instagramkanaal van Liverpool was niet lang na de overstap naar de Engelse club een filmpje te zien waarin een ietwat nerveuze Van den Berg de hand schudt van zijn nieuwe trainer.</p>
<p>"Toen ik net binnenkwam, was ik wel zenuwachtig. Dat kon je wel zien", blikt Van den Berg terug op dat moment. "Nu is het heel normaal. Ik heb een goede band met de trainer. Hij heeft gezegd dat ik geen haast moet hebben en gewoon mijn ding moet doen. Ik laat gewoon alles zien op de training en dan zie ik het wel."</p>
<p>"Of ik uitzicht heb op speelminuten in het eerste? Eerlijk gezegd denk ik van niet. Technisch gezien ben ik de vijfde centrale verdediger. Maar ik blijf mijn best doen. Hopelijk krijg ik een kans. Dat zou heel mooi zijn."</p>
