---
layout: post
title: "Natuurfotograaf houdt instagrammers op afstand"
date: Sat, 07 Dec 2019 10:29:38 +0100
category: cultuur
externe_link: "https://nos.nl/l/2313659"
image: "https://nos.nl/data/image/2019/12/07/612189/1008x567.jpg"
aantal: 403
unieke: 264
bron: "NOS"
---

<p>Pinguïns op een ijsberg zo groot als een kathedraal. Een kudde olifanten in de paarse avondschemer. Vechtende konikpaarden in de Oostvaardersplassen. Natuurfotograaf Frans Lanting reist de hele wereld over om zijn plaatjes te schieten. Maar hij zegt er niet meer altijd bij waar de foto's genomen zijn.</p>
<p>"De invloed van Instagram kan behoorlijk veel schade opleveren", zegt hij, even terug in Nederland, in Met Het Oog Op Morgen. "Als het op heel kwetsbare gebieden aankomt, dan publiceer ik niet meer waar de foto gemaakt is."</p>
<p>Zijn prachtige natuurfoto's kunnen een aanzuigende werking hebben. Voor je het weet is de ongerepte natuur van zijn afbeelding veranderd in een toeristentrekpleister. "Als iets echt heel kwetsbaar is, dan vermijd ik de specifieke locatie te noemen."</p>
<p>Overigens kwam Lanting op zijn rondreizen tot de conclusie dat echt ongerepte natuur niet meer bestaat. "Er bestaat zoiets van het romantische idee van een natuur die afgezonderd is van de mensheid, maar wij zitten op de hele aarde. Onze aanwezigheid is echt globaal. Klimaatverandering is daar de bezegeling van."</p>
<h2>Bijbelse plaag</h2>
<p>"Ik heb zoveel jaren de wereld over gereisd en dan zie je echt dingen veranderen. Dat gebeurt ook steeds sneller. Overal waar ik kom kan een boer of een visser of een bioloog een verhaal vertellen over het klimaat."</p>
<p>Ook thuis in Californië merkt hij het. "Natuurbranden zijn daar altijd geweest, maar de afgelopen vijf jaar zijn ze intensiever en bedreigender. Miljoenen mensen in San Francisco moeten met mondmaskers rondlopen of worden gevraagd binnen te blijven. Dat levert bijna het beeld van een bijbelse plaag."</p>
<p>Lanting vindt het daarop ook belangrijk dat jongeren zich momenteel laten horen bij de klimaatconferentie in Madrid. "We weten al jaren dat het achteruit gaat met de natuur, maar hoe snel dat gaat is pas de laatste jaren doorgedrongen. Jongen mensen zeggen nu: wacht eens even, onze toekomst wordt bedreigd."</p>
<p>"Dat vind ik belangrijk. Je moet niet wachten tot je 18 bent en mag stemmen, politieke invloed kun je ook nu al uitoefenen. Ze spreken zich uit, doen actief mee aan protesten. Dat vind ik heel inspirerend."</p>
<p>Zelf heeft Lanting een nieuwe reis naar Antarctica gepland om de veranderingen daar in beeld te brengen. "Dingen gaan daar heel snel, vooral op het antarctische schiereiland bij Zuid-Amerika. De laatste keer dat we er waren was daar een gigantische ijsberg zo groot als de halve provincie Zeeland. We zien wel weer wat we dit keer meenemen."</p>
