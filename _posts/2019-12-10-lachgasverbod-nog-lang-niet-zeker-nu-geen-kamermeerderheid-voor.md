---
layout: post
title: "Lachgasverbod nog lang niet zeker: nu geen Kamermeerderheid voor"
date: Tue, 10 Dec 2019 18:05:10 +0100
category: politiek
externe_link: "https://nos.nl/l/2314159"
image: "https://nos.nl/data/image/2019/12/10/613174/1008x567.jpg"
aantal: 423
unieke: 264
author: "NOS"
---

<p>Het is nog onzeker of het echt van een lachgasverbod komt. Voor het voorstel waar staatssecretaris Blokhuis gisteren mee kwam, is op dit moment geen meerderheid in de Tweede Kamer.</p>
<p>Onder meer coalitiepartijen VVD en D66 zien helemaal niets in een verbod.</p>
<p>Blokhuis zei gisteren te werken aan een verbod en het lachgas op de lijst van de opiumwet te willen plaatsen.</p>
<p>Het gas is vooral populair onder jongeren en veroorzaakt een korte roes. Het is bekend dat het bij overmatig gebruik kan leiden tot hoofdpijn, duizeligheid en tintelingen. Ook zijn er enkele gevallen bekend waar veelvuldig gebruik heeft geleid tot een dwarslaesie.</p>
<p>Volgens Blokhuis zijn de risico's voor de gezondheid van met name jongeren niet langer acceptabel.</p>
<p>Coalitiepartijen VVD en D66 maken zich daar ook zorgen over, maar denken dat de problemen niet worden opgelost met een verbod. Ook zijn ze verbaasd over het aangekondigde voorstel, omdat met de coalitiepartijen was afgesproken de opiumwet ongemoeid te laten.</p>
<p>"Een verbod lost niets op", zegt D66-fractieleider Jetten. "Dat heeft bij andere middelen ook niet geholpen. We moeten gemeenten ondersteunen en veel meer aan voorlichting doen. Bij een verbod gaat lachgas het criminele circuit in, dan heb je er nog minder zicht op."</p>
<p>VVD-fractievoorzitter Dijkhoff noemt het voorstel een "wassen neus" en een "nogal uit de heup geschoten reactie".</p>
<p>Hij ergert zich ook: "Dit is een drastisch voorstel, terwijl de uitwerking nog volkomen onduidelijk is." Voor sommige bedrijven is het volgens Dijkhoff "een nogal grove maatregel". In het mkb wordt lachgas onder meer in slagroomspuiten en voor medische doeleinden gebruikt.</p>
<p>Minister Grapperhaus van Justitie en Veiligheid begrijpt de discussie, maar staat achter het initiatief van Blokhuis.</p>
<p>"Wie de ontwikkelingen met lachgas volgt, ziet dat de problemen toenemen. De schadelijke effecten zie je ook in het verkeer. Dan moet je daar wat mee. Het is een nieuwe ontwikkeling, we moeten bereid zijn het gesprek serieus aan te gaan."</p>
<p>Nu zijn VVD, D66, PvdA, GroenLinks en het lid Van Haga vooralsnog niet overtuigd. Daarmee is er geen meerderheid voor een verbod.</p>
<p>Grapperhaus denkt dat dat nog veranderen kan: "We gaan met de Kamer het debat aan, ik zie mogelijkheden voor een verbod".</p>
<p>De kans dat D66 er anders tegenaan gaat kijken lijkt klein. Volgens Jetten is het aan "elk lid van het kabinet om na te denken en met voorstellen te komen". Maar, voegt hij eraan toe: "Veel rapporten wijzen uit dat verbieden onverstandig is. Dus misschien moet Blokhuis zelf nog eens goed de rapporten bestuderen."</p>
<p>Staatssecretaris Blokhuis vertelde gisteren uitgebreid waarom hij een verbod wil: </p>
